---
layout: page
title: Den nye aftale
lang: da
---

------------------------------------------------------------------------

<a id="indhold"></a>

Matt: [1](#matt1) [2](#matt2) [3](#matt3) [4](#matt4) [5](#matt5) [6](#matt6) [7](#matt7) [8](#matt8) [9](#matt9) [10](#matt10) [11](#matt11) [12](#matt12) [13](#matt13) [14](#matt14) [15](#matt15) [16](#matt16) [17](#matt17) [18](#matt18) [19](#matt19) [20](#matt20) [21](#matt21) [22](#matt22) [23](#matt23) [24](#matt24) [25](#matt25) [26](#matt26) [27](#matt27) [28](#matt28)
Mark: [1](#mark1) [2](#mark2) [3](#mark3) [4](#mark4) [5](#mark5) [6](#mark6) [7](#mark7) [8](#mark8) [9](#mark9) [10](#mark10) [11](#mark11) [12](#mark12) [13](#mark13) [14](#mark14) [15](#mark15) [16](#mark16)
Luk: [1](#luk1) [2](#luk2) [3](#luk3) [4](#luk4) [5](#luk5) [6](#luk6) [7](#luk7) [8](#luk8) [9](#luk9) [10](#luk10) [11](#luk11) [12](#luk12) [13](#luk13) [14](#luk14) [15](#luk15) [16](#luk16) [17](#luk17) [18](#luk18) [19](#luk19) [20](#luk20) [21](#luk21) [22](#luk22) [23](#luk23) [24](#luk24)
Joh: [1](#joh1) [2](#joh2) [3](#joh3) [4](#joh4) [5](#joh5) [6](#joh6) [7](#joh7) [8](#joh8) [9](#joh9) [10](#joh10) [11](#joh11) [12](#joh12) [13](#joh13) [14](#joh14) [15](#joh15) [16](#joh16) [17](#joh17) [18](#joh18) [19](#joh19) [20](#joh20) [21](#joh21)
ApG: [1](#apg1) [2](#apg2) [3](#apg3) [4](#apg4) [5](#apg5) [6](#apg6) [7](#apg7) [8](#apg8) [9](#apg9) [10](#apg10) [11](#apg11) [12](#apg12) [13](#apg13) [14](#apg14) [15](#apg15) [16](#apg16) [17](#apg17) [18](#apg18) [19](#apg19) [20](#apg20) [21](#apg21) [22](#apg22) [23](#apg23) [24](#apg24) [25](#apg25) [26](#apg26) [27](#apg27) [28](#apg28)
Rom: [1](#rom1) [2](#rom2) [3](#rom3) [4](#rom4) [5](#rom5) [6](#rom6) [7](#rom7) [8](#rom8) [9](#rom9) [10](#rom10) [11](#rom11) [12](#rom12) [13](#rom13) [14](#rom14) [15](#rom-15) [16](#rom16)
1 Kor: [1](#1kor1) [2](#1kor2) [3](#1kor3) [4](#1kor4) [5](#1kor5) [6](#1kor6) [7](#1kor7) [8](#1kor8) [9](#1kor9) [10](#1kor10) [11](#1kor11) [12](#1kor12) [13](#1kor13) [14](#1kor14) [15](#1kor15) [16](#1kor16)
2 Kor: [1](#2kor1) [2](#2kor2) [3](#2kor3) [4](#2kor4) [5](#2kor5) [6](#2kor6) [7](#2kor7) [8](#2kor8) [9](#2kor9) [10](#2kor10) [11](#2kor11) [12](#2kor12) [13](#2kor13)
Gal: [1](#gal1) [2](#gal2) [3](#gal3) [4](#gal4) [5](#gal5) [6](#gal6)
Ef: [1](#ef1) [2](#ef2) [3](#ef3) [4](#ef4) [5](#ef5) [6](#ef6)
Fil: [1](#fil1) [2](#fil2) [3](#fil3) [4](#fil4)
Kol: [1](#kol1) [2](#kol2) [3](#kol3) [4](#kol4)
1 Thess: [1](#1thess1) [2](#1thess2) [3](#1thess3) [4](#1thess4) [5](#1thess5)
2 Thess: [1](#2thess1) [2](#2thess2) [3](#2thess3)
1 Tim: [1](#1tim1) [2](#1tim2) [3](#1tim3) [4](#1tim4) [5](#1tim5) [6](#1tim6)
2 Tim: [1](#2tim1) [2](#2tim2) [3](#2tim3) [4](#2tim4)
Tit: [1](#tit1) [2](#tit2) [3](#tit3)
Filem: [1](#filem1)
Hebr: [1](#hebr1) [2](#hebr2) [3](#hebr3) [4](#hebr4) [5](#hebr5) [6](#hebr6) [7](#hebr7) [8](#hebr8) [9](#hebr9) [10](#hebr10) [11](#hebr11) [12](#hebr12) [13](#hebr13)
Jak: [1](#jak1) [2](#jak2) [3](#jak3) [4](#jak4) [5](#jak5)
1 Pet: [1](#1pet1) [2](#1pet2) [3](#1pet3) [4](#1pet4) [5](#1pet5)
2 Pet: [1](#2pet1) [2](#2pet2) [3](#2pet3)
1 Joh: [1](#1joh1) [2](#1joh2) [3](#1joh3) [4](#1joh4) [5](#1joh5)
2 Joh: [1](#2joh1)
3 Joh: [1](#3joh1)
Jud: [1](#jud1)
Åb: [1](#aab1) [2](#aab2) [3](#aab3) [4](#aab4) [5](#aab5) [6](#aab6) [7](#aab7) [8](#aab8) [9](#aab9) [10](#aab10) [11](#aab11) [12](#aab12) [13](#aab13) [14](#aab14) [15](#aab15) [16](#aab16) [17](#aab17) [18](#aab18) [19](#aab19) [20](#aab20) [21](#aab21) [22](#aab22)

------------------------------------------------------------------------

## Markusevangeliet

<a id="mark10"></a>

### Mark 10

#### Guds kongerige er til for børnene (1–34)

Så tog Jesus videre til Judæa og området øst for Jordanfloden. Folk samlede sig igen om ham, og han underviste dem, ligesom han plejede. En dag kom nogle af farisæerne for at sætte ham på prøve. »Har man lov til at blive skilt fra sin kone?« spurgte de. »Hvad står der i den lov, Gud har givet Moses?« spurgte Jesus. »Loven tillader, at manden kan give sin kone et skilsmissebrev og sende hende væk,« svarede de. »Ja, men det er kun, fordi I ikke lever op til det, Gud vil have, at den tillader det.« sagde han. »I begyndelsen var det ikke sådan. Gud skabte både manden og kvinden og sagde: ›Manden skal forlade sin far og sin mor for at blive ét med sin kvinde.‹ Så er de ikke længere to adskilte mennesker, men én krop. Og det, Gud har forenet, må mennesket ikke skille ad.« Da de kom indenfor igen, spurgte disciplene Jesus, hvad han havde ment, og han svarede: »Hvis en mand lader sig skille fra sin kone og gifter sig med en anden, begår han ægteskabsbrud. Hvis kvinden lader sig skille og gifter sig igen, er det hende, der begår ægteskabsbrud.«

Folk bar nogle små børn hen til Jesus, for at han skulle velsigne dem, men disciplene skældte dem ud. Da Jesus så det, blev han vred og sagde: »I skal lade børnene komme hen til mig. Det må I ikke forhindre dem i, for Guds kongerige er til for sådan nogen som dem. Husk, at hvis man ikke tager imod Guds kongerige på samme måde som et barn, så får man slet ikke adgang til det.« Så trak han børnene ind til sig og lagde sine hænder på dem og velsignede dem.

Da Jesus skulle til at gå videre, kom en mand løbende og faldt på knæ for ham. »Du er en god rabbi,« sagde han. »Fortæl mig, hvad jeg skal gøre for at få evigt liv.« »Hvorfor kalder du mig god?« spurgte Jesus. »Der er kun én, der er god, og det er Gud. Du kender buddene: ›Du må ikke slå ihjel, du må ikke begå utroskab, du må ikke stjæle, du må ikke lyve om andre, du må ikke begå røveri mod nogen, og du skal respektere din far og din mor.‹« »Ja, rabbi. Alt det har jeg overholdt, siden jeg var ung.« Jesus så på ham. Han syntes, han var sympatisk, og bestemte sig for at hjælpe ham. »Du mangler stadig en ting. Tag hjem, og sælg alt, hvad du ejer, og giv pengene til de fattige; så har du en skat i himlen. Kom så, og slut dig til mig.« Manden blev chokeret og ked af det og gik sin vej, for han var meget rig. Jesus så rundt på disciplene og sagde: »Kan I se, hvor svært det er at komme ind i Guds kongerige, hvis man har mange penge?« Det forskrækkede dem, men Jesus fortsatte: »Det er i det hele taget svært at få adgang til Guds kongerige. Det er lettere for en kamel at komme igennem et nåleøje, end det er for rige mennesker at komme ind i Guds kongerige.« Disciplene var rystede og spurgte hinanden: »Hvem kan så blive frelst?« Jesus så rundt på dem og sagde: »Ingen mennesker kan frelse sig selv, men Gud kan alt.« Peter sagde: »Hvad så med os? Vi har forladt alt og sluttet os til dig.« »Jeg lover jer, at alle, der har forladt deres søskende, mødre og fædre, børn, hus og marker på grund af mig og mit budskab, de vil få det hele 100 gange igen,« svarede Jesus. »I det jordiske liv vil de ganske vist blive forfulgt, men de vil også få både søskende, mødre, børn, hus og marker igen, og i den kommende verden vil de få evigt liv. Mange af dem, der står forrest, kommer sidst ind i Guds kongerige, og dem, der står bagerst, kommer først.«

De var på vej til Jerusalem. Jesus gik foran, men disciplene var nervøse, og dem, der fulgte efter dem, var bange. Jesus tog igen de 12 disciple til side og begyndte at forklare dem, hvad der skulle ske med ham. »Nu tager vi til Jerusalem, og der bliver jeg, Menneskesønnen, overladt til de ledende præster og de skriftkloge. De vil dømme mig til døden og sende mig videre til romerne, der vil håne mig og spytte på mig, og de vil piske mig og slå mig ihjel. Men tre dage senere står jeg op fra de døde.«

#### Parat til at dø for sagen (35–52)

Jakob og Johannes, Zebedæus' sønner, gik hen til Jesus og sagde: »Rabbi, der er noget, vi gerne vil bede dig om at gøre for os.« »Hvad er det?« spurgte Jesus, og de fortsætte: »Lov os, at vi får de to mest magtfulde poster, når du bliver konge.« »I ved ikke, hvad I beder om,« sagde Jesus. »Er I parat til at dele skæbne med mig og dø for sagen?« »Ja, det er vi,« svarede de. »Det kommer I også til,« svarede Jesus. »Men det er ikke mig, der bestemmer, hvem der får de vigtigste pladser. Det er allerede besluttet, hvem der skal have dem.« Da de andre ti disciple hørte det, blev de rasende på Jakob og Johannes, men Jesus kaldte dem sammen og sagde: »I ved godt, at dem, der kaldes ledere i et land, hersker og bestemmer over folk, og at de store bruger deres magt over for de små. Sådan skal det ikke være hos jer. Den, der vil være stor, skal være de andres tjener, og den, der vil være leder, skal være slave for alle andre. Jeg, Menneskesønnen, er heller ikke kommet, for at andre skal tjene mig, men for selv at være tjener. Med mit liv skal jeg købe mange mennesker fri.«

Så kom Jesus, disciplene og de mange mennesker til Jeriko, og på vej ud af byen gik de forbi den blinde mand Bartimæus, Timæus' søn, der sad ved vejen og tiggede. Da han hørte, at det var Jesus fra Nazaret, gav han sig til at råbe: »Hjælp mig, Jesus, jødernes kongesøn!« Folk prøvede at få ham til at holde mund, men han råbte bare endnu højere: »Kongesøn! Hjælp mig!« Jesus standsede op og sagde: »Kald på ham.« Så råbte de til den blinde: »Rejs dig op! Det er i orden, Jesus vil gerne tale med dig.« Manden smed sin kappe og sprang op og kom hen til Jesus. »Hvad er det, du vil have mig til?« spurgte Jesus. »Jeg vil gerne kunne se igen, rabbi,« svarede han. »Din tro har reddet dig,« sagde Jesus. »Nu kan du gå hjem.« I det samme fik manden synet igen, og han sluttede sig til Jesus.


## Lukasevangeliet

<a id="luk1"></a>

### Luk 1

#### Lukas’ fortælling om Jesus (1–25)


#### Du er noget særligt i Guds øjne (26–56)

Da Elisabeth var i sjette måned, sendte Gud Gabriel af sted til byen Nazaret i Galilæa, hvor der boede en ung pige, Maria. Hun var jomfru, men forlovet med Josef, en mand, der var efterkommer af David. Englen kom ind til hende og sagde: »Gud har udvalgt dig, Maria. Du er noget særligt i hans øjne.« Maria blev forvirret over at få den besked og undrede sig over, hvad ordene skulle betyde, men englen fortsatte: »Du skal ikke være bange, Maria, for Gud har udvalgt dig. Du vil blive gravid og føde en søn, og du skal give ham navnet Jesus. Han får stor magt og vil blive kaldt Guds søn. Gud vil give ham Davids, hans stamfars, trone, og han vil altid herske over Jakobs slægt. Hans kongedømme vil vare evigt.« »Men hvordan skal det kunne lade sig gøre, når jeg ikke har været sammen med en mand?« spurgte Maria. Englen svarede: »Helligånden vil komme til dig, og den Højeste vil lade sin kraft hvile over dig. Derfor bliver dit barn helligt, og folk vil forstå, at han er Guds søn. Elisabeth, som du er i familie med, er også gravid med en søn, selvom hun ikke længere er ung. Hun blev kaldt ›den barnløse‹, men nu er hun i sjette måned. Der er ikke noget, Gud ikke kan.« »Jeg underkaster mig Gud,« sagde Maria. »Lad det gå sådan, som du har sagt!« Så forlod englen hende.

Maria tog omgående af sted og rejste til Judæas højland, til den by, hvor Zakarias boede. Hun trådte ind i huset og hilste på Elisabeth, og i samme øjeblik bevægede barnet sig voldsomt i Elisabeths mave, og hun blev fyldt af Helligånden. »Gud har velsignet dig frem for alle andre kvinder, Maria, og han har velsisgnet barnet i din mave,« udbrød Elisabeth.

»Det er en stor ære, at du, der er mor til min herre, kommer til mig. Jeg mærkede jo barnet bevæge sig af glæde i maven, da du hilste på mig. Du er velsignet, fordi du troede på det, Gud sagde. Det hele vil gå i opfyldelse.«

Så sagde Maria:

> »Jeg takker Gud af hele mit hjerte
> og glæder mig over, at han er min frelser.
> Han har udvalgt mig, selvom jeg ingenting er værd.
> Fra nu af vil alle mennesker kalde mig velsignet,
> for Gud er fuld af magt, og han har gjort store ting for mig.
> Hans navn er helligt!
> Han tager sig af alle dem, der frygter og respekterer ham
> – i slægt efter slægt.
> Han bruger sin stærke arm til store handlinger,
> og dem, der har nok i sig selv, spreder han for alle vinde.
> De store støder han ned fra deres troner,
> og de små løfter han op.
> Gud giver gode gaver til de sultne,
> og de rige sender han væk med tomme hænder.
> Han sørger for sit folk
> og holder fast ved sin omsorg,
> sådan som han lovede vores forfædre,
> Abrahams slægt – i al evighed.«

Maria blev boende hos Elisabeth i tre måneder, før hun vendte hjem.

#### Han skal hedde Johannes (57–80)

[– tilbage –](#indhold)

<a id="luk12"></a>

### Luk 12

#### Alle hemmeligheder bliver afsløret (1–31)

Efterhånden havde der samlet sig flere tusinde mennesker omkring Jesus, og mange var lige ved at blive trampet ned. Jesus begyndte at tale, i første omgang til disciplene. »Jeg vil advare jer mod farisæernes surdej, det vil sige deres hykleri. Alt det, der er skjult, kommer frem i lyset, og alle hemmeligheder vil blive afsløret. Det, I har sagt i mørket, vil blive hørt i lyset, og det, I har hvisket i baglokalerne, vil blive råbt ud fra hustagene.

Hør her, kære venner: I skal ikke være bange for mennesker. De kan slå kroppen ihjel, men bagefter kan de ikke gøre noget. Jeg skal sige jer, hvem I skal frygte: Gud, der først kan slå jer ihjel og så sende jer i helvede. Ham har I grund til at være bange for. Er det ikke rigtigt, at man kan få fem spurve for et par småmønter? Alligevel glemmer Gud ikke én af dem. Han ved alt om jer, selv hvor mange hår I har på hovedet. I skal ikke være bange, for I er langt mere værd end spurvene.

Husk, at den, der vil kendes ved mig over for mennesker, vil jeg, Menneskesønnen, også kendes ved over for Guds engle. Men den, der ikke vil stå ved mig over for andre mennesker, vil jeg heller ikke stå ved over for Guds engle. I kan få tilgivelse, hvis I taler ondt om Menneskesønnen, men hvis I håner Helligånden, vil I ikke få tilgivelse. Når nogen stiller jer for domstolen i synagoger og retssale, skal I ikke bekymre jer om, hvordan I skal forsvare jer, og hvad I skal sige. Det vil Helligånden sørge for, at I finder ud af, når I står i situationen.«

»Rabbi,« afbrød en af tilhørerne. »Kan du ikke sige til min bror, at han skal give mig min del af arven fra vores far?« »Kære ven, hvem har sat mig til at være dommer i jeres arvesag?« svarede Jesus og fortsatte, henvendt til hele mængden: »I skal ikke være grådige. Livet handler ikke om, hvor mange penge I har — uanset hvor rige I er.« Så fortalte han dem en historie: »Der var engang en rig mand, der havde fået en god høst. ›Hvad skal jeg gøre,‹ tænkte han, ›jeg har ikke plads til det hele. Jo, nu ved jeg det. Jeg river laderne ned og bygger nogle, der er større, og så kan jeg både få plads til kornet og mine andre ting. Bagefter vil jeg sige til mig selv: Så, min ven. Nu har du alt, hvad du har brug for i de næste mange år. Slå dig bare til ro; spis, drik og vær glad.‹ Men Gud sagde til ham: ›Hvad forestiller du dig? I nat skal du dø, og hvem skal så have alt det, du har samlet sammen?‹ Sådan går det dem, der kun tænker på at blive rige, men som ikke er det i Guds øjne.«

Så sagde Jesus til disciplene: »Husk, at I ikke skal bekymre jer om, hvad I skal spise, eller hvordan I får tøj på kroppen. Livet er mere end mad, og kroppen er mere end tøj. I kan lære noget af ravnene. De sår ikke og høster ikke, og de har hverken spisekammer eller kornlagre, men Gud sørger alligevel for, at de får noget at spise. Og I er meget mere værd end fuglene. I kan jo ikke forlænge jeres liv så meget som en dag med jeres bekymringer. Når I ikke kan gøre det mindste, hvorfor så overhovedet bekymre sig? Se på liljerne, der gror på marken. De hverken arbejder eller spinder, men ikke engang kong Salomon var lige så overdådigt klædt på, som de er. Gud sørger for, at græsset på marken er grønt og flot, selvom det vokser frem den ene dag og bliver kastet i ovnen den næste. Tror I så ikke også, han vil sørge for jer? Tror I overhovedet på ham? Lad være med at spekulere over, hvad I skal spise og drikke. I skal ikke bekymre jer. Det er kun dem, der ikke tror på Gud, der er nødt til at spekulere over den slags. Men I har en far, der ved, at I har brug for det. Koncentrer jer i stedet for om hans kongerige, så vil han sørge for alt det andet.

#### Når I mindst venter det (32–59)


[– tilbage –](#indhold)

<a id="luk14"></a>

### Luk 14

#### At sidde til bords hos Gud

Engang var Jesus inviteret til middag hos en af farisæernes ledere. Det var sabbat, og alle gæsterne holdt øje med ham. Pludselig kom der en mand, der led af vand i kroppen, hen til ham. Jesus vendte sig mod de skriftkloge og farisæerne og spurgte: »Er det tilladt at helbrede nogen på en sabbat, eller er det ikke?« Ingen sagde noget. Så rørte Jesus ved manden og helbredte ham. Da han var gået, sagde Jesus til de andre: »Hvis en af jer havde en søn eller en okse, der faldt i brønden, ville I så ikke trække dem op igen med det samme, selvom det var sabbat?« Det kunne de ikke svare på.

Jesus sagde mærke til, at gæsterne forsøgte at få de bedste pladser ved bordet, og kommenterede det over for dem. »Når du bliver inviteret til bryllup hos nogen, skal du ikke sætte dig på den bedste plads,« sagde han. »Måske er der en af de andre gæster, der er finere end dig, og så risikerer du, at værten kommer hen og siger, at du skal flytte dig. Det bliver pinligt for dig, og så skal du tage til takke med en dårlig plads. Sæt dig i stedet på en af de dårlige pladser, når du er gæst. Så kan værten komme hen og sige til dig: ›Kære ven, du skal sidde heroppe i nærheden af mig.‹ Det vil give dig respekt hos de andre gæster. Den, der fremhæver sig selv, bliver nedværdiget, mens den, der er beskeden, bliver fremhævet af andre.« Så henvendte Jesus sig til værten: »Hvis du gerne vil have gæster til frokost eller middag, så lad være med at invitere venner og familie eller dine rige naboer. De kan jo sagtens gøre gengæld ved at invitere dig næste gang, og så går det lige op. Du skal hellere invitere folk, der er fattige, halte, lamme og blinde. Det vil du få meget mere glæde af, for de kan ikke gøre gengæld. I stedet får du din belønning, når du står op fra de døde sammen med de andre, der har gjort det, Gud vil have.«

Da gæsterne hørte det, sagde en af dem: »Hvor er man heldig, når man får lov at sidde til bords hos Gud.« Jesus sagde til ham: »Der var engang en mand, der ville holde en stor fest og inviterede mange mennesker. På festdagen sendte han en slave afsted for at sige til gæsterne, at det hele var parat, og at de skulle komme nu. Men den ene efter den anden fandt på undskyldninger. Der var en, der sagde: ›Jeg er ked af det, men jeg har lige købt en mark, som jeg er nødt til at se til.‹ En anden sagde: ›I må have mig undskyldt, men jeg har købt fem par okser, som jeg skal prøve at pløje med.‹ En tredje sagde: ›Jeg er lige blevet gift, så derfor kan jeg ikke komme.‹ Slaven vendte tilbage og fortalte det til sin herre, der blev rasende. Han sagde til slaven: ›Skynd dig ud på gaden, og hent alle de fattige og lamme, halte og blinde mennesker, du kan finde.‹ Kort efter kom slaven tilbage og sagde: ›Nu har jeg gjort, som du sagde, men der stadig plads til flere.‹ ›Så gå helt ud i udkanten af byen og se, om du ikke kan få folk derudefra til at komme‹, sagde hans herre, ›så vi kan få huset fyldt.‹ Og jeg siger jer: Ingen af dem, der var inviteret i første omgang, kommer med til min fest.

#### Giv afkald


[– tilbage –](#indhold)

------------------------------------------------------------------------

## Johannesevangeliet


<a id="joh4"></a>

### Joh 4

#### Giv mig noget at drikke (1–26)

Farisæerne havde hørt, at Jesus fik flere tilhængere og døbte flere end Johannes. Da Jesus blev klar over det, forlod han Judæa. Det var ellers ikke ham selv, men hans disciple, der døbte folk. Han vendte tilbage til Galilæa og var nødt til at tage vejen gennem Samaria, hvor han kom forbi byen Sykar. Det var i nærheden af det landområde som Jakob engang havde givet til sin søn Josef, og her lå Jakobs brønd. Det var midt på dagen, og Jesus var træt efter den lange rejse, så han satte sig ned ved brønden.

Der kom en samaritansk kvinde ud for at hente vand, og Jesus bad hende om noget at drikke. Hans disciple var gået ind til byen for at købe mad. Kvinden sagde: »Du er jøde, og jeg er en samaritansk kvinde. Hvordan kan du finde på at bede mig om noget at drikke?« Jøderne undgik samaritanerne for enhver pris. Jesus svarede: »Hvis du vidste, hvad Gud giver, og hvem det er, der siger: ›Giv mig noget at drikke‹, så ville det være omvendt. Du ville bede mig om noget at drikke, og jeg ville give dig kildevand.« »Herre,« sagde kvinden, »du har ingen spand, og brønden er dyb. Hvor vil du få vandet fra? Tror du da, at du er større end vores stamfar Jakob? Det var ham, der gav os brønden, og både han, hans sønner og hans kvæg har drukket vand fra den.« »Alle, der drikker af vand fra brønden, bliver tørstige igen,« svarede Jesus. »Men den, der drikker af det vand, jeg giver ham, vil aldrig mere blive tørstig. Det vand, jeg giver ham, vil nemlig springe som en kilde i ham, så han får evigt liv.« »Herre, giv mig noget af det vand,« sagde kvinden, »så jeg ikke bliver tørstig mere og ikke er nødt til at gå herud efter vand.«

Jesus sagde: »Gå hjem og hent din mand og tag ham med herud.« »Jeg har ikke nogen mand,« svarede kvinden, og Jesus sagde: »Det er rigtigt, at du ikke har en mand. Du har haft hele fem mænd, og ham, du har nu, er ikke din mand, så det har du ret i.«

»Herre,« sagde hun, »du må være profet. Vores forfædre bad til Gud her på bjerget, men I jøder siger, at man skal tilbede Gud i Jerusalem.« »Tro mig,« sagde Jesus til kvinden, »den tid kommer, hvor man hverken skal tilbede Gud her eller i Jerusalem. I ved ikke, hvad det er, I tilbeder, men det gør vi jøder, for frelsen begynder hos os. Den tid kommer, ja, den er allerede begyndt, hvor Gud skal tilbedes i ånd og sandhed. Det betyder, at den åndelige tilbedelse er den rigtige måde at dyrke Gud på. Det er den slags tilbedere, vores far gerne vil have. Gud er ånd, og derfor skal de, der tilbeder ham, gøre det i åndog sandhed.« Kvinden sagde til ham: »Jeg ved, at Messias skal komme, og når han gør det, vil han fortælle os alt,« — hun talte om Kristus. Jesus svarede hende: »Det er mig; ham du står og taler med.«

#### Din søn lever (27–54)


[– tilbage –](#indhold)

------------------------------------------------------------------------

## Første Korintherbrev

<a id="1kor12"></a>

### 1 Kor 12

#### Forskellige åndelige gaver (1–13)

Kære brødre, I har spurgt, hvordan det er med de evner, vi får fra Helligånden, og det vil jeg gerne forklare jer. I ved selv, hvordan I lod jer forføre af de stumme afguder, før I blev kristne. Derfor vil jeg gerne gøre det klart for jer, at ingen, der taler under indflydelse af Helligånden, kan sige ›Forbandet være Jesus‹. På samme måde kan man kun sige ›Jesus er min herre‹, hvis man har fået Helligånden.

Der er kun én ånd, selvom der er forskellige åndelige evner, og der er kun én herre i menigheden, selvom der er forskellige arbejdsopgaver. Gud udfolder sig overalt og i alle; han er den samme, selvom det sker på mange forskellige måder.

Vi skal udnytte de åndelige evner, vi hver især har fået, så de kommer andre mennesker til gode. Ved hjælp af Helligånden kan nogle give gode råd, mens andre har fået en særlig viden. Nogle får en stærk tro, og andre får kræfter til at helbrede. Nogle får styrke til at udføre mirakler, andre kan profetere, og andre igen kan skelne mellem falsk og sand profeti. Nogle kan tale i tunger, mens andre kan oversætte tungetalen. Og hver gang er det den samme, der står bag, nemlig Helligånden. Den bestemmer, hvilken evne hver enkelt skal have.

Kroppen er en helhed, der er sammensat af mange dele, og alle de mange dele udgår én krop. Sådan er det også med Kristus. Vi er alle sammen døbt med én ånd, så vi udgør én krop, og derfor er det ligegyldigt, om vi er jøder eller ikke-jøder, frie eller slaver. Vi har nemlig alle sammen drukket af den samme ånd.

#### Alle dele af kroppen er lige vigtige (14–31)

Som I ved, består kroppen ikke kun af én del, men af mange. Selvom foden siger: ›Jeg er ikke en hånd og hører ikke med til kroppen,‹ så hører den med til kroppen alligevel. Og selvom øret siger: ›Jeg er ikke et øje og hører ikke med til kroppen,‹ så hører det med til kroppen alligevel. Hvis nu hele kroppen bestod af ét øje, hvordan skulle man så kunne høre noget? Eller hvis kroppen var ét stort øre, hvordan skulle man så kunne lugte noget? Gud har netop sammensat kroppen af de forskellige dele, for at det skulle blive præcis den krop, han havde tænkt sig. Hvad ville der blive af kroppen, hvis den kun bestod af én kropsdel? Men nu er det sådan, at der er mange kropsdele, og de udgør tilsammen én krop. Øjet kan altså ikke sige til hånden: ›Dig har jeg ikke brug for,‹ og hovedet kan ikke sige til fødderne: ›Jer har jeg ikke brug for.‹ Måske viser det sig oven i købet, at de dele af kroppen, vi ikke tror betyder noget, er de allervigtigste. De kropsdele, vi skammer os over, bruger vi mange kræfter på at gemme af vejen. Vi giver altså stor opmærksomhed til det, vi er mindst stolte af, mens vi ikke gør så meget ud af de andre kropsdele. Gud har altså sammensat kroppen sådan, at de dele, der bliver holdt i baggrunden, også har stor betydning. På den måde tager kropsdelene hensyn til hinanden, og der opstår ikke misundelse og skænderier. Hvis det gør ondt i en enkelt del af kroppen, gør det ondt i hele kroppen, og hvis en enkelt del bliver fremhævet, så bliver alle de andre glade på dens vegne.

Menigheden er Kristus’ krop, og hver eneste af jer er en del af den. Gud har udvalgt jer til forskellige hverv i menigheden: Først og fremmest er der dem, der er valgt til udsendinge, for det andet er der profeterne, og for det tredje er der lærerne. Desuden kan nogle gøre mirakler, nogle kan helbrede, nogle har evnen til at hjælpe andre, nogle er gode til at lede, og nogle kan tale i tunger. Men det er altså ikke alle, der er udsendinge, profeter eller lærere, og det er heller ikke alle, der kan udføre mirakler, helbrede, tale i tunger eller oversætte tungetalen. I gør alt, hvad I kan, for at få de mest kraftfulde evner fra Helligånden, men nu vil jeg vise jer noget, der er meget bedre.

[– tilbage –](#indhold)

<a id="1kor13"></a>

### 1 Kor 13

#### Kærligheden er det største (1–13)

Hvis jeg talte alle sprog, både menneskers og engles, men ikke kunne elske andre, så var jeg som skingrende klokker og larmende trommer. Det, jeg sagde, ville være helt uden betydning. Hvis jeg kunne profetere, hvis jeg kendte alle hemmeligheder og vidste alt, hvis min tro var så stærk, at jeg kunne flytte bjerge, men jeg ikke kunne elske andre, så var jeg ingenting. Hvis jeg gav alle mine ting væk og oven i købet var villig til at ofre mit liv for at opnå respekt, men ikke kunne elske andre, så hjalp det mig ikke.

Kærligheden er tålmodig, og kærligheden er mild. Kærligheden bliver ikke misundelig, den praler ikke og fører sig ikke frem. Kærligheden gør ikke noget, den ikke kan stå ved. Den gør ikke noget for sin egen skyld, lader sig ikke provokere, bærer ikke nag og fryder sig ikke, når der sker noget uretfærdigt, men glæder sig over sandheden. Kærligheden finder sig i alt, tror alt, håber alt, udholder alt.

Kærligheden holder aldrig op. Profetier stopper, tungetale bliver tavs, og viden bliver til ingenting, for vi forstår kun brudstykker af alting og kan kun profetere om enkelte dele. Men når alting engang bliver, som Gud har tænkt, så vil det usammenhængende og løsrevne forsvinde. Da jeg var barn, talte jeg som et barn, tænkte jeg som et barn, og forstod jeg som et barn, men som voksen har jeg lagt det barnlige bag mig. Nu ser vi et sløret, gådefuldt spejlbillede, men en dag vil vi se alting, som det er. Nu forstår jeg kun en del af helheden, men til den tid vil jeg forstå det hele – på samme måde, som Gud forstår og kender mig.

Tro, håb og kærlighed forsvinder aldrig, og af de tre er kærligheden det største.

[– tilbage –](#indhold)

------------------------------------------------------------------------

## Første Johannesbrev

<a id="1joh4"></a>

### 1 Joh 4

#### Ægte kærlighed jager frygten væk (1–21)

Kære venner, tro ikke på alle dem, der siger, de taler på Helligåndens vegne. I skal undersøge dem for at se, om de kommer fra Gud, for der er allerede mange af den slags falske profeter på vej ud i verden. I kan vide, at profeterne er sendt af Gud, hvis de siger, at Jesus var Messias, der kom til os som et menneske i kød og blod. Enhver, der ikke siger det, kommer ikke fra Gud, men er Antikrist selv. I har hørt, at han vil komme, men han er her allerede nu. I hører til hos Gud, kære børn, og I har sejret over dem, der hører til i verden, for ham, der er i jer, er større end ham, der er i verden. De, der hører til i verden, taler, som man gør i verden, og verden lytter til dem. Vi hører til hos Gud, og de, der kender ham, lytter til os, mens de, der ikke hører til hos Gud, ikke lytter til os. På den måde kan vi skelne Helligånden fra de ånder, der får folk på afveje.

Kære venner, lad os elske hinanden, for kærligheden kommer fra Gud. Enhver, der elsker, har Gud til far og ved, hvem han er. Enhver, der ikke elsker, kender ikke Gud, for Gud er kærlighed. Guds kærlighed blev synlig, da han sendte sin eneste søn ind i verden, for at vi kunne få nyt liv gennem ham. Kærligheden består ikke i, at vi har elsket Gud, men i, at han har elsket os. Han sendte sin søn og lod ham dø, for at vi kan få tilgivelse for det, vi har gjort forkert.

Kære venner, når Gud elskede os så højt, så har vi også pligt til at elske hinanden. Der er aldrig nogen, der har set Gud, men hvis vi elsker hinanden, så er Gud i os, og hans kærlighed har nået sit mål.

Vi ved, at han er i os, og vi er i ham, fordi han har givet os Helligånden. Gud har sendt sin søn til verden for at frelse den. Det har vi selv set, og derfor kan vi bekræfte det. Hvis vi står frem og siger, at Jesus er Guds søn, er Gud i os og vi i ham. Vi forstår Guds kærlighed og tror på, at han elsker os.

Gud er kærlighed, og den, der lever i kærligheden, er i Gud, ligesom Gud er i ham. Kærligheden har nået sit mål, når vi roligt kan stå foran Gud på dommens dag, fordi vi har levet her i verden på samme måde, som Kristus gjorde. Der findes ikke frygt i kærligheden, tværtimod. Ægte kærlighed jager frygten væk. Frygt hænger sammen med straf, og hos dem, der lever i frygt, har kærligheden ikke nået sit mål. Vi elsker hinanden, fordi han elskede os først. Men hvis man siger, at man elsker Gud og alligevel hader de andre i menigheden, så lyver man. Den, der ikke elsker de andre, som han jo kan se, kan heller ikke elske Gud, som han aldrig har set. Det er Jesus, der siger, at den, der elsker Gud, også skal elske sine brødre.

[– tilbage –](#indhold)
