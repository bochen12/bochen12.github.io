---
layout: page
title: 100 Salmer
lang: da
custom_css: em-red
published: true
---

-----

[Årstidens salmer 800--812](#800)
[Morgen- og aftensalmer 813--818](#813)
[Kirkeårets højtider 819--838](#819)
[Dåb 839--844](#839)
[Nadver 845--849](#845)
[Konfirmation 850--851](#850)
[Vielse 852--855](#852)
[Begravelse, sorg og savn 856--858](#856)
[Kirken og gudstjenesten 859--864](#859)
[Skaberværk, tak og bøn 865--881](#865)
[Bibelske salmer 882--886](#882)
[Liv og tro 887--899](#887)

-----

## Årstidens salmer

<a id="800"></a>

### 800 (Vinter)

*Mel.: Axel Madsen 2000*

Det var så forunderligt klart i nat,
skønt skyer drev over derude,
hvor vinteren ruged i sort træer
med vingerne tæt ved min rude.
Men alle morgenstjernerne sang,
da grenenes skygger blev blege,
og dagen begyndte, og folk stod op,
mens småbørn løb ud for at lege.

Det var som et glimt af den store nat,
hvor Gud kaldte alting til live.
Hans skabende ord over havets dyb
bestemte, hvad alt skulle blive.
Og alle morgenstjernerne sang,
da vandenes brusen forstummed,
og jordkloden frugtbar i duft af regn
steg rødmende frem gennem rummet.

Det var som den dag, da Guds engel kom
med ordet fra Gud til det lave.
Han gik til Maria i Nazaret
med liljer fra Himmerigs have.
Og alle morgenstjernerne sang
ved svaret fra Guds tjenerinde,
og ordet blev foster i kød og blod
og fødtes, da tiden var inde.

Han kom i den mørkeste vinternat
med varsel om lysere tider,
han bringer hver tvivlende vintersjæl
et håb om et forår omsider,
hvor morgenstjernernes påskesang
skal løsne de frostbundne marker,
og hjertet skal slå i mit bryst af fryd
som småbitte fødder, der sparker.

Han lever i os med sit ord, sin ånd,
til nætterne alle er omme,
og slægter og folkeslag knæler ned
med bøn om barmhjertige domme,
så alle morgenstjernernes sang
forenet med menneskers stemme
skal bære os ind i Guds hjerterum,
hvor vi med hans søn hører hjemme.

(Job 38,7)
Lisbeth Smedegaard Andersen 2000


### 801 (Vinter)

*Mel.: Erling Lindgren 2004*

En morgenstund
med sne i byens gader,
og somrens sidste roser svøbt i is.
I birkens grene flagrer blå musvitter
som engle i et vinterparadis.

En hviletid
for alt, hvad Herren skabte,
for korn og pindsvin dybt i vinterhi,
en eftertankens tid for os, der haster
de nøgne, sorte buske travlt forbi.

Gå langsomt nu
med Kristus ved din side,
så skaber han sit rige på din vej,
hvor du kan se de andre med hans øjne
og elske dem, som han har elsket dig.

Han er dig nær,
hans Ånd er i dit hjerte,
og vækker tro og håb og kærlighed,
så du kan sprede lys i vintrens mørke:
han er velsignelsen, du bringer med.

Gå langsomt nu
i disse korte dage,
naturen hviler, kræfterne fornys,
til solopgangen kommer fra det høje
og vinterbuske blomstrer i hans lys.

(Joh 15,12 og Luk 1,78 (Mal 3,20))
Lisbeth Smedegaard Andersen 2004


### 802 (Vinter)

*Mel.: Erik Sommer 2011*

Når vinterstorme hærger
og vælter mine træer,
når uvejr knuser livet
og alt hvad jeg har kær,
da råber jeg til himlen:
Hvor er retfærdighed?
Hvorfor skal jeg gå under
når du er kærlighed?

Gud hører mig i stormen
og giver ingen svar,
men spørger kun sin skabning:
Fortæl mig hvor du var,
da jord og himmel skabtes
og alle stjerner lo,
da mørke skyer svøbte
det vilde hav til ro.

Du menneske som kræver
et svar af himlens Gud:
Var det ved dine næver
at livets træ sprang ud?
Har gnister fra dit øje
gjort himmelranden rød?
Må sol og måne bøje
sig for din skaberglød?

Jeg er din Gud og skaber,
mig lyder vind og hav.
Jeg rejser dine kære
af dødens mørke grav.
Når vinterstorme raser
og knækker mast og mod,
så står jeg i orkanen
og lyser for din fod.

Inge Hertz Aarestrup 2009


### 803 (Forår)

*Mel.: Birgitte Buur 2014*

Maria snart er det forår
det tøver i buske og træer
i havens krukker med liljer
der venter på mildere vejr
og spurve pusler i hækken
med første kuld unger på vej
Maria naturen venter
den venter og tier med dig

Maria mennesker længes
på kryds og på tværs og på skrå
mod sol og haver med stier
som man kan forelske sig på
og børn der trives og aldrig
skal mangle det daglige brød
Maria et sted at leve
og dø en almindelig død

Maria Herren er med dig
han blir til den yderste dag
når tvivlen lurer ved døren
og englen er fløjet herfra
han er der hver gang du ængstes
og beder for dem du har kær
han venter belyst af mørket
og våger og er dig nær

Maria himlens veninde
dit forår er brusende hvidt
en solsort synger mod solen
på naboens gule stakit
og barnet under dit hjerte
er fyldt af Guds hellige ånd --
det største og alt det mindste
forenet til ét i hans hånd.

(Luk 1,26--38)
Lisbeth Smedegaard Andersen 2014, 2015


### 804 (Forår)

*Mel.: Erling Lindgren 2010*

Det sused af vinger i luften i nat
fra fugle der trækker mod nord
det er forår og påske med støvregn og sol
der udsletter vinterens spor

det bruser omkring mig med glæde og tak
til Gud for hans skabende ånd
og her står jeg, en vingeløs menneskesjæl
af ler i hans udstrakte hånd

og blander min stemme i skabningens kor
til Gud der er hellig og god
og som gav for mit ingenmandshjerte af sten
et hjerte af kød og af blod

og skænker sin levende ånd så jeg ser
og mærker det endnu engang
et udødeligt håb er på rejse -- og hør!
det rejser på vinger af sang.

(Ez 36,26--28)
Lisbeth Smedegaard Andersen 2010


### 805 (Forår)

*Mel.: René Arvid Jensen 2007*

Når æbletræets hvide gren
strør blomster på min trappesten
og luften har det lyse skær
af nyudsprungne bøgetræer --
så ved jeg det igen er maj
og sommer er på vej.

I maj er Kristi Himmelfart
bag hvide skyer ser du klart
at sådan en velsignet sol
må komme fra hans kongestol.
Han åbner rummet over dig
og pinse er på vej

med vingebrus og helligånd
der løser vores tungebånd
så munden løber over med
hvad hjertet fyldes af og ved.
Et glædesbud forplanter sig:
Guds rige er på vej.

Det lignes ved det mindste frø
der tåler sne og frost og tø
og vokser til et vældigt træ
med fuglesang i blomsterlæ --
det bedste man kan tænke sig
en forårsdag i maj.

(Sl 110,1--4)
Lisbeth Smedegaard Andersen 2007


### 806 (Sommer)

*Mel.: Hans Dammeyer 1995*

Nu er Åndens lyse tid
og kærlighedens sommer,
der midt i verdens onde strid
og kulde bare kommer.
Nu ånder Gud
på sind og hud
og vækker vore viljer
-- som solen græs og liljer.

Vi tror, det var af kærlighed,
Gud gav os liv og ånde.
Vi tror, det nu er tid og sted
at gå vor Gud til hånde
og skabe med,
hvor Himlens fred
bevæger og forsoner
blandt jordens millioner.

Et barn blev født som verdens håb
i vinternattens kulde,
og hyrder hørte fryderåb,
og hjerterne løb fulde
af lykkeord,
et englekor
sang lyset ind i verden:
»Guds fred med jeres færden!«

En mand stod op en forårsdag
som blomsterne af mulden.
Guds Søn, der fødtes vintersvag,
har overvundet kulden
med troens ord,
så folk på jord
tør lade hjertet råde
og leve af Guds nåde.

Ja, livets Gud, vi tror og véd,
at folk, vi kalder fjender,
er skabt af samme kærlighed
som vi og vore venner,
bevæg vort sind
med sommervind
og væk de gode viljer
-- som solen græs og liljer.

Lad kærlighedens lyse Ånd
nu lægge verden åben
og løse blodets gamle bånd
og fjerne blanke våben,
og ånd så Gud
på sind og hud,
til verden vil, den kommer,
din grænseløse sommer.

Lars Busk Sørensen 1995


### 807 (Sommer)

*Mel.: Holger Lissner 1992*

Den lange lyse sommerdag
af solen gennemglødet
så smukt forvandlet til en smag
af kærlighed i brødet:
Det synger i mit blod,
af livets Gud er god
og under mig en lykkedag på jorden!

Jeg rører barken på et træ,
jeg hører bølgebruset,
jeg ser et barn med skrabet knæ
i løb hen over gruset:
Det synger i mit blod,
at livets Gud er god
og under mig en lykkedag på jorden!

Jeg ved jo godt, at jeg skal dø,
og tankerne herinde
er flygtige som tidselfrø
på sommeraftenvinde:
Det synger i mit blod,
at livets Gud er god
og under mig en lykkedag på jorden!

Her har jeg da mit liv og bor
den korte lyse sommer,
mens hvedekornet kærligt gror,
og himmeriget kommer:
Det synger i mit blod,
at livets Gud er god
og under mig en lykkedag på jorden!

Lars Busk Sørensen 1992


### 808 (Høst)

*Mel.: Erik Sommer 2013*

Fra vest står blæsten ind mod
de lave fyrrehegn
der danser skyggedans med mørkets magter
mens skyer går og kommer
med tågedis og regn
og vådt og vissent løv i kælderskakter

når somren er til ende
og feriedage brugt
og vibeskrig og lærkesang forstummet
når markerne er høstet
og træet bærer frugt
skal vores lovsang fylde himmelrummet

til Gud der i sin godhed
lod alting spire frem
og sendt sol og regn til byg og hvede
han glemmer ingen skabning
og husker også dem
som året bragte mere gråd end glæde.

Frygt ikke! det er ordet
når havtorn står med bær
og hede sommerdrømme er forbrændte
Gud er hos den der ængstes
og den hvis fremtid er
en ligning med en hel del ubekendte.

Hør! fugletrækket nordfra
en sommer brænder ned
og græsset visner væk og solen vender.
Når Gud vil lyse om os
velsignelse og fred
skal vinterhjerter leve i hans hænder.

Lisbeth Smedegaard Andersen 2013


### 809 (Høst)

*Mel.: Erling Lindgren 1998*

Du lagde i det mindste frø,
der skjuler sig i jorden,
den største kraft, som ej vil dø,
men trodse lyn og torden.
Du skabte ud af dis og dug
engang for længe siden,
din skabermagt er stærk og smuk,
du skaber hele tiden.

Nu dukker gule marker op
blandt græs og grønne blade,
fra aks og vippers gyldne top
gør kornets sang os glade,
de nynner om de spinkle strå,
der strækker sig så gerne,
som tænker de kun dagligt på
at blive brød og kerne --

om blomster i et farvespil
af gule, hvide, røde,
der frodigt gror og vokser til
og lyser os i møde;
om druer, der vil være vin,
når gennem stok og ranke,
lidt vand, der møder solens skin,
vil minde om Guds tanke.

Og lytter vi os rigtigt ind
i sjælens indre gange,
så findes inderst i vort sind
en lyd af kornets sange,
den bryder ud og toner frem
som takkesang for livet,
for jorden som vort fælles hjem
og alt hvad den har givet.

Så synger vi vor tak til Gud,
at vi får lov at være,
at alt vil vokse, springe ud
og siden frugter bære --
ja, Gud ske lov for kornets sang,
for dagligt brød på bordet,
vor glæde får sin bedste klang
i tak til skaber-ordet!

Michael Nielsen 1998


### 810 (Efterår)

*Mel.: Preben Andreassen 2014, 2015*

Blandt spurvefjer og blade
og knuste potteskår
en tørret blomst
en revnet kop
med minder af i går.

Så skrøbelige vidner
på det, vi har holdt af
en hånd, en røst
der lød engang
i vores dagligdag

et strejf af mørke vinger
vi går mod nye mål:
Hør! tiden dryp-
per fint som vand
af mine hænders skål

og hvisker som et ekko
om det, der gik itu --
men vi har mange
skridt at gå
endnu, endnu, endnu.

Lidt brød, lidt vin fortæller
at ler, der blev brudt ned
langfredag nat på
Golgata
stod op i herlighed.

Bag vingefjer og løvfald
og det, der gik i skår
er løftet om
en evighed
i hvert et skridt, vi går.

(Jer 18,1--6)
Lisbeth Smedegaard Andersen 1995


### 811 (Efterår)

*Mel.: Willy Egmose 2004*

Det mørkner om menneskebyer
og bilernes glidende strøm.
Hver morgen lidt tungere skyer,
hver aften en lysere drøm:
Guds kærligheds tider
der når os omsider
-- og alting er nyt under solen.

Hvor sommeren dråbe for dråbe
er regnet i drømmeløs jord,
er årstiden nu til at håbe
og samles om sollyse ord:
Guds kærligheds sommer,
vor Kristus-tid kommer
-- og alting er nyt under solen.

En tid til at længes og bede
om sind til at tage imod,
en tid til at gøre sig rede
for det som vi aldrig forstod:
Guds kærligheds handling,
vort hjertes forvandling
-- og alting er nyt under solen.

Vi venter ham daglig i byen.
Vor dyreste drøm er bredt ud.
På vejen og ikke i skyen
skal mennesket møde sin Gud.
Vi tror at han er den,
der kommer til verden
-- og alting er nyt under solen.

Vi øjner det nu i det fjerne:
Guds under med os finder sted,
en krybbe, en stald og en stjerne
og engle der synger om fred:
at Gud alle dage
vil bo hos de svage
-- og alting er nyt under solen.

Lars Busk Sørensen 2004, 2015


### 812 (Efterår)

*Mel.: Jakob Lorentzen 2000*

November går tungt gennem byen
går ind i hvert eneste hus
og lægger i porte og skakter
sin stenlugt af vinter og gus

mens sommerens udbrændte drømme
forkuller med ahornens løv
blæst sammen i torvenes hjørner
i dynger med affald og støv

og tæt om de tusmørke dage
står lygternes rovfugleblik
og ætser din skygge på muren
i nådesløs sort/hvid grafik.

Så hudløs man er i november!
med skrammer der aldrig blev lægt
mens misbrugte døgn tælles sammen
og vejes på vinterens vægt.

Vil du Herre også forkaste
mig strengt med dit dømmende blik
fra tronen bag blå arabesker
til toner af orgelmusik?

Jeg tror du igen vil forlade
din himmel før alt brænder ned
og tilgi’
og bære min smerte
og bytte den ud for din fred.

Jeg tror at der bag ved november
skal rejse sig dage med sang
befriet som glæden der griber
dit nådeår -- endnu engang.

Lisbeth Smedegaard Andersen 1993


## Morgen- og aftensalmer

<a id="813"></a>

### 813 (Morgen)

*Mel.: Willy Egmose 1990*

Solen begynder at gløde.
Mørket i verden har tabt.
Lad os gå ud for at møde
lyset, Gud lige har skabt.

Små bitte dråber af glæde
hænger i græsset. Vi tror,
det er Guds vilje at træde
ud på den hellige jord.

Fuglesang oppe og nede.
Støj fra en myldrende by.
Store og små gør sig rede.
Dagen er dirrende ny.

Markerne dufter af lykke.
Stråene bølger så småt.
Trods alt det onde og stygge
tror vi, at livet er godt.

Lyset er kommet til verden.
Gud har besøgt vores jord.
Udvalgt blandt stjernerne er den
klode, hvor mennesker bor.

Kristus stod op fra de døde.
Mørket i verden har tabt.
Lad os gå ud for at møde
lyset, Gud lige har skabt.

Lars Busk Sørensen 1990, 1992 og 2005.


### 814 (Morgen)

*Mel.: Mogens Helmer Petersen 1994*

Denne morgens mulighed.
Vi har luft i vore lunger
hænder, øjne, ører, tunger
levende og glade unger.
*Denne morgens mulighed!*

Denne morgens kærlighed
frugter af den fryd vi såede
alt blev givet os af nåde.
Her er svar på livets gåde:
*Denne morgens kærlighed!*

Denne morgens munterhed
her hvor nattens mørke brydes
her hvor lysets skaber lydes
se hvor muntert alting frydes.
*Denne morgens munterhed!*

Denne morgens mulighed.
Hang du fast i glemte dage
i en fortid som kan nage
alt blir givet nyt tilbage.
*Denne morgens mulighed!*

Johannes Møllehave 1992


### 815 (Morgen)

*Mel.: Erling Lindgren 2012*

Hør morgenens sang! Den lyder
fra skovenes fuglekor
den synges i gader og stræder
gi’r genlyd hvor mennesker græder
omspænder den vide jord:
Se! lyset skinner i mørket
i Kristus, Guds levende Ord.

Gud tændte sit lys i verden
-- dets flamme er kærlighed --
så ingen skal famle i blinde
men alle der søger skal finde
en vej til Guds evighed.
Se! lyset skinner i mørket
det bringer velsignelsen med.

Og står du forsagt og fremmed
en nat ved en vildsom vej
da lyder bag angsten en stemme:
Hvordan kan du tro jeg kan glemme
det barn der tilhører mig?
Se! lyset skinner i mørket
det skinner i mørket for dig.

(Joh 1,5--12)
Lisbeth Smedegaard Andersen 2012


### 816 (Aften)

*Mel.: Lisbeth Eilrich Iversen 2015*

Nu sænker Gud sit ansigt over jorden,
det store hjerte banker ganske stille,
og se, hans pande mod hvis hvælv du hviler,
er kølig som en forårsnat i Norden.

Og skærmende han lægger hånden over
den gode jord, han skabte i sin glæde.
Han græder over vågne, kolde sjæle
og kysser dyrene og børn, der sover.

O, lyt en kølig forårsnat i Norden.
Guds milde røst er vindens sagte susen,
og evighed er lagt i blomsterånde,
-- nu sænker Gud sit ansigt over jorden.

Tove Ditlevsen 1939


### 817 (Aften)

*Mel.: Per Nedergaard Hansen 1993*

Aftenrøde over tage.
Lys og mørke skifter sted.
Nu går én af jordens dage
atter ind i evighed.

Gud har vendt sin yndlingsklode
mod et andet sceneri,
dagens lyse episode
er for denne gang forbi.

Døre lukkes, lyde dæmpes,
folk går hastigt hver til sit,
mødre kalder, småbørn lempes
ind bag hække og stakit.

Det er tid til eftertanke.
Som en åbning i et sind
lyser denne store blanke
aftenstjerne lavt herind.

Det er tiden til at glemme
det, der kom min dag på tværs,
og at huske, jeg har hjemme
i Guds eget univers.

Lars Busk Sørensen 1991


### 818 (Aften)

*Mel.: Sten Abrahams 2008*

Når klokken ringer solen ind
da stryger jeg Vorherres kind
han stryger også gerne min
og strøget er et solbærskrin.

Når klokken ringer solen bort
og visse bønner kom til kort
da takker jeg alligevel
fordi jeg lever, hvilket held.

Når klokken på det sidste slag
er blevet til den nye dag
da takker jeg, fordi han spandt
mig ind i foldens uldgevandt.

Når alle klokker ringer vildt
og visse ønsker blot var spildt
da takker jeg igen for alt
for verdens lys og Jordens salt.

Simon Grotian 2006


## Kirkeårets højtider

<a id="819"></a>

### 819 (Advent)

*Mel.: Per Nedergaard Hansen 2007*

Så hør dem da endnu en gang,
de løfterige ord,
som himlens høje engle sang
om julefred på jord.
Vær stille bange sind,
og læg dig kolde vind,
mens Gud med barnehånd
bevæger verden.

Og hærges jordens lille sted
af had og hykleri,
og lyder fromme ord om fred
som blodig ironi,
her lever dog et håb,
her går et længselsråb,
at Gud med barnehånd
bevæger verden.

Og går du her som en af dem,
der ingen stjerne ser,
og synes julens Betlehem
dig fjern fra det der sker,
måske det da er dig,
som ser en anden vej,
mens Gud med barnehånd
bevæger verden.

Ja, syng igen, Guds englekor,
måske, måske engang
begynder denne mørke jord
at nynne jeres sang.
Vær stille bange sind,
og læg dig kolde vind,
mens Gud med barnehånd
bevæger verden.

Lars Busk Sørensen 2004


### 820 (Advent)

*Mel.: Christian Præstholm 2011*

Gå på lige flisegange
hen ad byens boulevard.
Kalde dem de øde vange,
følge bilers travle fart.
Tidligt vil decembermørket
gøre krav på dagens lys.
Sent vil det i morgen slippe
lyse timer indenbys.

Gå på lige flisegange,
mærke kulden i min krop.
Blomstre skal de øde vange,
væld af roser stå i knop.
Jeg kan høre profetier,
der fortæller, at engang
bryder alle rosenknopper
ud i højlydt rosensang.

Gå på lige flisegange
uden kroppens kuldegys,
uden skygger, der er lange
i det blege neonlys.
Være til i Guds begejstring
over jordens runde krop.
Det er alt for nemt at glemme,
roserne står kun i knop.

Gå på lige flisegange.
Se der går en hellig vej
over alle øde vange,
hvor Gud selv bevæger sig.
Gå i møde, Herren kommer,
og miraklerne vil ske.
Blomsterne i rosenhaven
skal den blinde få at se.

(Es 35 og Matt 11,2--10)
Jens Simonsen 2009, 2011


### 821 (Advent)

*Mel.: Arne Andreasen 2011*

Se min engel,
hvide engel
lander blidt på din bløde jord.
Åbner en sprække
i himmelens dække.
Kommer fra lyset
og sår et ord.

Se min bue,
gyldne bue
danner bro til en himmeljord.
Når Herren kommer
blir vinter til sommer.
Pagten beseglet
af nye ord.

Se min glæde,
grønne glæde
vander gavmildt din tørre jord.
Håbene skinner
og lyset forbinder
himlen og jorden
i fremtidsord.

(Mal 3,1--3 og Joh 1)
Arne Andreasen 2011--12


### 822 (Jul)

*Mel.: Johannes Konstantin Neergaard 2009*

Decembernat. Engle slår vingerne ind
og lander forsigtigt i menneskesind
de hvisker om barnet som stille blev til:
I nat kan I møde ham her, hvis I vil!

Måske er vi store, i nat er vi små
måske skal vi miste, i nat skal vi få
I nat kalder Gud sine mennesker frem:
Her har I mit barn, I skal være hans hjem

Han spjætter af livskraft i hjertet på os
som tænder stearinlys i mørket på trods
små lys der skal strømme mod dem, vi er nær
og dem som er fjerne, og dem som vi er

I stuer, i kirker, i tanker, i år
ved sygehussenge hvor håbsengle går
skal Guds hånd i nat trække angststikket ud
og røre os stille, for julen er Gud

I nat tør vi tro det, i nat tør vi tro
at selv helt alene er mennesket to
at barnet fra himlen skal vokse sig stort
det sted i os selv, hvor vi kommer til kort

I nat skal vi tænde decembernatslys
og gyse af glæde og dele det gys
Kom, mærk det! Nu ryster den gamle planet
af julenatsfryd over det, der er sket!

Iben Krogsdal 2009, 2015


### 823 (Jul)

*Mel.: Tore W. Aas 1992*

Nu i den hellige time
står vi i stjerneskær
og hører klokkerne kime,
for nu er julen her.
*Englene synger højt i kor,
synger om fred på vor jord.
Verden var aldrig helt forladt.
En stjerne skinner i nat.*

En nyfødt kærlighed sover,
nu er Guds Himmel nær.
Vor lange vandring er ovre,
stjernen er standset her.
*Englene synger højt i kor,
synger om fred på vor jord.
Verden var aldrig helt forladt.
En stjerne skinner i nat.*

Se, Himlen ligger og hviler
på jordens gule strå.
Vi står ved krybben og smiler,
for vi er fremme nu!
*Englene synger højt i kor,
synger om fred på vor jord.
Verden var aldrig helt forladt.
En stjerne skinner i nat.*

Eyvind Skeie 1992


### 824 (Jul)

*Mel.: Emmy Köhler 1898*

Nu tændes tusind julelys
på jorden mørk og rund,
og tusind stjerner stråler ned
fra himlens dybblå bund.

Og over alt på jorden nu
går julens glade bud,
at født er Herren Jesus Krist,
vor Frelser og vor Gud.

Du stjerne over Betlehem
oh, lad dit klare skin
med tro og håb og kærlighed
i alle hjem nå ind.

I hvert et hjerte, trist og mørkt,
send du en stråle blid,
en stråle af Guds kærlighed
i denne juletid.

Emmy Köhler 1898
Dansk: Troels Sørensen 1983


### 825 (Jul)

*Mel.: Bo Gunge 2015*

Gud gav sit allerbedste:
Det kludesvøbte krybbebarn;
-- det største i den mindste.

Vi fik hans hjertegave:
Det dyrekøbte Kristusbarn
-- Den Største i det mindste.

Da blev, og har for evigt,
det barnedøbte, kristne barn:
-- det største i det mindste.

Jørgen Kjærgaard 2002


### 826 (Faste)

*Mel.: Jesper Gottlieb 2007*

Guds nåde er en vintergæk
den er din fostergave
og er du ved at dø af skræk
så plant den i din have
med fastetidens bøn
blir Jorden atter grøn
i angst og overflod
besejres du af mod
og ene er vi flere.

Guds rige er en ammesø
der spejler himlens fugle
Guds rige er en englekø
om denne skøre kugle
og flere end du selv
har grædt i dette skælv
så sluk din nattesorg
i hytte og i borg
lad håbene massere.

Guds øje er en tordensol
der skinner for at gavne
Guds øje er en samlepol
for døbefontens navne
med smertens briller ser
du englene, der ler
så tænd dit morgensmil
og glem den skarpe pil
der mangler noget mere.

Guds kærlighed er skænket dig
på begge hemisfærer
den ryddede en alfarvej
barn Jesus er din lærer
og dér, hvor foden gled
blir kærligheden ved
så bær stafetten hen
imod en fremmed ven
lad hænderne passere.

Simon Grotian 2006


### 827 (Påske)

*Mel.: Thomas Reil 2015*

Jeg kender dit ansigt på korset,
du lidende Menneskesøn.
Jeg tror du er ét med Gud Fader,
du kommer fra højeste sted,
du gengælder ondskab med godhed,
du lyser fra korset Guds fred.

Jeg kender dit ansigt på gaden,
du Gud som blev menneskers bror,
du sidder på bænken med poser
og dækker dit fattige bord.
Jeg skynder mig væk fra din nærhed
og undgår dit spørgende blik.

Jeg kender dit ansigt i kirken,
du Gud som er børnenes ven,
du leger med larmende unger
og engle som ingen kan se,
du tysser på harmfulde voksne
som glemmer at synge og le.

Jeg kender dit ansigt i mørket
når alt hvad jeg elsker er væk,
når sanserne stirrer i blinde
og sindet er stivnet af skræk.
Du rører mit livløse ansigt
og tegner dit eget portræt.

Jeg kender dit ansigt en morgen,
lyslevende Menneskesøn,
du kalder de døde fra dybet
og gør din velsignelse kendt.
Jeg møder dig ansigt til ansigt
når sollysets tøven er endt.

Inge Hertz Aarestrup 1995


### 828 (Påske)

*Mel.: Holger Lissner 1995*

Det er påske! Alting springer ud,
alle knopperne er lige ved at briste,
det er livet, der vil leves. Det er Gud,
der vil trøste alle os, der måtte miste.
*Og når Gud gir liv
og gør det underfuldt og grønt,
blir det påske og opstandelse
og skønt!*

Alle fugle giver glæden luft,
så vi også føler trangen til at synge;
alle blomsterne beruser sig i duft
for at lokke bierne til deres klynge.
*Og når Gud gir liv
og gør det underfuldt og grønt,
blir det påske og opstandelse
og skønt!*

Men derude på vor kirkegård
er der stille, selv om liljer trompeterer.
Her er ingen af de døde, der opstår,
her kan alle se, at døden triumferer.
*Og når Gud gir liv
og gør det underfuldt og grønt,
blir det påske og opstandelse
og skønt!*

Kan vi tro det? Det er aldrig set,
at de døde rejser sig fra deres grave.
Vi har hørt, at det trods alt engang er sket,
at en sten er blevet væltet i en have.
*Og når Gud gir liv
og gør det underfuldt og grønt,
blir det påske og opstandelse
og skønt!*

Dét er håbet, og det gir os mod,
og det gør, at vi kan leve her med døden.
Det er håbets puls, der banker i vort blod,
når vi synes, vi må segne under nøden.
*Og når Gud gir liv
og gør det underfuldt og grønt,
blir det påske og opstandelse
og skønt!*

Holger Lissner 1993


### 829 (Påske)

*Mel.: Jesper Gottlieb 2010*

Opstandelsen er lige her
Du står
ved siden af det menneske der planter
et frø på vintergraven uden vanter

Opstandelsen er lige her
Du er
den store ånde bagved vores planer
der blæser liv i mere end vi aner

Opstandelsen er lige her
Du går
med mennesker der smiler lidt generte
til en der pludslig kigger op og ser det

Opstandelsen er lige her
Du går
med sagte skridt hos dem der bærer andre
og alt til trods blir ved og ved at vandre

Opstandelsen er lige her
Du ser
vi ligger angstgrå i de værste stunder
du lægger dine stærke arme under

Opstandelsen er lige her
Du sker
når mennesker der vakler tæt med sorgen
igen kan se og smile: sikken morgen!

Opstandelsen er lige her
Du er
din himmel når den blæser gennem sjæle
som mærker dig og endelig kan knæle

Opstandelsen er lige her
Du er
når vi kan give alt det liv tilbage
som nogen tog fra os på onde dage

Iben Krogsdal 2011


### 830 (Påske)

*Mel.: Mikkel Andreassen 2009*

Et kors af påskeliljer står
omkring dit hjerte, hvis det slår
og derfor dufter livet skønt
når troens træ er lysegrønt.

Og korset slår dig med sin duft
af troens liv og snusfornuft
en kirke stiger i det blå
med vårens blade ovenpå.

Det gule blomsterhjerte har
sin rod i vores døbekar
der stiger i sin kirkeskal
lad aldrig glæden gå på halv.

Og korset slynger skylden bort
da er din pine blevet kort
lad altid korsets flammehav
stå ud af påskemorgens grav.

Simon Grotian 2009


### 831 (Påske)

*Mel.: Hans Dammeyer 1999*

Nu ligger vejen øde
og håbet ender blindt.
Før kunne livsmod gløde,
men nu er hjertet flint.
For død og sorg har vundet
gjort troen hul og tom,
selv lyset er forsvundet
kun mørket kalder: kom.

For alt, som skulle komme
forsvandt, blev luftkastel,
og ordene blev tomme --
nu har vi kun os selv.
Men midt i dette øde,
hvor dagen går mod nat,
da kommer én i møde
og ser jeg er forladt.

Et menneske som giver
min vandring perspektiv,
et menneske som bliver
mit billede på liv.
Jeg kender ikke manden,
før livet rejses op
og Kristus som opstanden
igen gi’r håbet krop.

Da samles alle tråde
hos Gud, som følger mig,
og som på sælsom måde
bli’r håbet på min vej.
Se, lyset bryder gennem,
og alt begynder nu,
fordi jeg hører stemmen:
»velsignet være du!«

Leif Rasmussen 1999


### 832 (Kristi Himmelfart)

*Mel.: Erik Sommer 2007, 2011*

Du forsvandt ind i skyen
og forlod vores sted
for at være helt nær alle steder.
Du gik ud af vor tid,
så hvert eneste nu
rummer glimt af de evige glæder.

Du er ikke forsvundet,
vi skal ikke se op
for at finde dig, Kristus, bag skyer.
For din himmel er her,
når din kærlighed sker
midt i folkeslag, kirker og byer.

Og du sender din talsmand,
denne kærlige Ånd,
som vil lære os alt, vi kan rumme,
så det dunkle blir lyst
og vor sorg finder trøst --
vores lovsang skal aldrig forstumme.

Det er himmelfartsglæden,
at du lever i os
og går med os til jorderigs ende,
at du sender os ud
over grænser og skel,
for at alle Guds godhed skal kende.

Holger Lissner 2007, 2011


### 833 (Pinse)

*Mel.: Erik Sommer 2015*

Der flammer en ild over hav og jord,
det luer i forårsnætter
langs himlenes rand bag den spejlblanke fjord
og vågnende morgensletter.

Der strømmer et lys gennem sjæl og sind
i tindrende øjeblikke
som havenes dyb i den blånende vind
og kildernes klare drikke.

Der jubler mod himle en lærkesang
hvor nætterne dør og viger,
som steg af vort hjerte dets inderste trang
ad morgenens himmelstiger.

Almægtige Kristus, din ild af ånd
skal tværs ind i hjerterne ramme
og sprænge vor selvsyges snærende bånd
i levende himmelflamme.

Der flammer en ild som er helt af dig
i isnende vinternætter:
dit kors er den levende ånd på vej
fra Gudssolens morgensletter.

Der strømmer i flammende soles bånd
din evigheds øjeblikke
fra havenes dyb, hvor dit lys af ånd
blev levende vand at drikke.

Vibeke Gundelach 1990


### 834 (Pinse)

*Mel.: E. Cardoso, P. Roberto, D. Affini, E. Soares, T. Junker og Darlene*

Gud Helligånd, tænd ild i vore tanker,
så troen gløder og hjertet banker,
og vi tør slippe de ord,
forlade de spor,
der fører til intet, hvor ingenting gror.
*Så derfor kom! Du må begynde at handle,
ja kom! Vis os, at at du kan forvandle!
Gud Helligånd! Du må begynde at handle,
ja kom! Vis os, at du kan forvandle os.*

Du ser vor nød: de magter, som os binder,
så troen svækkes og håbet svinder,
de gør, at skyggerne gror,
og smerten blir stor,
og mennesker fryser og splittes på jord.
*Så derfor kom! Du må begynde at handle,
ja kom! Vis os, at at du kan forvandle!
Gud Helligånd! Du må begynde at handle,
ja kom! Vis os, at du kan forvandle os.*

Du har den kraft, der kan forløse verden,
du har den trøst, der kan lindre smerten,
i dig er Kristus på jord,
og Gudsriget gror,
så mennesker heles og frydes og tror.
*Så derfor kom! Du må begynde at handle,
ja kom! Vis os, at at du kan forvandle!
Gud Helligånd! Du må begynde at handle,
ja kom! Vis os, at du kan forvandle os.*

Holger Lissner 2000


### 835 (Pinse)

*Mel.: Erik Sommer 1990*

Gå gennem byens lange lige gader,
du sommerlyse Helligånd,
stryg ømt hen over slidte, grå facader,
og rør de trætte smilebånd,
så troen gror,
og håbet bor,
hvor dørene blir åbnet for de andre.

Smut ind i vore smalle trappegange,
septembermilde kærlighed,
og syng om Gud for dem, der sidder bange,
og dem, hvis mod blev slået ned,
så triste ler,
og blinde ser,
at livet stadigvæk er værd at leve.

Blæs ny luft gennem kirker og kontorer,
du vinterklare sandheds ånd,
træng ind i magtens kolde korridorer,
og tænd os med Guds egen hånd,
så vores by
med lys på ny
kan smykke sig i glæde til Hans komme.

Kom til os, hvor vi frygter for hinanden,
du forårskåde skabermagt,
forkynd, at Jesus Kristus er opstanden
og venter os, som han har sagt,
så vi går ud
i tro på Gud
og lever uden frygt i nådens sommer.

Holger Lissner 1990, 2015


### 836 (Pinse)

*Mel.: Ilkka Kuusisto 1986*

Helligånd, tag mig ved hånden,
vis mig din herlighed,
skænk mig retning og mening,
fyld mig med kærlighed.

Helligånd, rør ved mit hjerte,
nede hvor livet gror.
Plant dér blidt og sagte
tillid til Jesu ord.

Helligånd, gør mig nu modig,
opvej min frygt med fred.
Midt i verdens virvar
vis mig min plads, mit sted.

Helligånd, opklar mit indre,
så jeg kan se igen,
så jeg evner at være
andre en ægte ven.

Helligånd, tag mig ved hånden,
fremelsk min tak og tro,
lad mig leve af nåden
og altid hos dig bo.

Pia Perkiö 1979
Dansk: Henrik E. Frederiksen


### 837 (Allehelgen)

*Mel.: Erik Kobbelgaard 2006*

Dagen blir så kort ved Allehelgen
træet mister snart sit sidste løv,
kulden kommer, også vi må fryse,
når vort liv blir aske, tab og støv.

Natten er så lang ved Allehelgen,
uret går, men tiden går i stå,
fanget af en skyggedans af minder,
den, vi elsker, kan vi ikke nå.

Døden kommer nær ved Allehelgen,
river alle blomsterne itu,
og vi mærker den i vore lemmer.
Men hvor er du, Jesus, hvor er du?

Lad os se dig komme gennem natten!
Over dybe vande går din vej.
Du må trøste alle os, der savner,
kalde alle sørgende til dig.

Du har prøvet vejen gennem mørket,
udholdt kærlighedens strenge bud,
du har vist, at vi, der mister livet,
kan i tro få det igen af Gud.

Du kan ikke tage savnet fra os,
men lad vores smerte brænde ud,
så at sorgen lyser gennem glæden,
så at sangen løfter sig til Gud. --

Da er vi i kærlighed forenet,
vi er bænket ved det samme bord,
og i Ånden kan vi synge sammen
i din kirkes Allehelgenskor. --

Håbet liver op ved Allehelgen,
asketræets grene sætter knop,
evighedens morgensasnge klinger,
Kristus lever, mørket lyser op.

Holger Lissner 2006, 2009 og 2013


### 838 (Allehelgen)

*Mel.: Erling Lindgren 2010*

Ser ud over landet med skoven
hvor træerne drypper af fugt
og birkenes blade i langsomt fald
som bladguld ingen har brugt

»som græsset er menneskets dage«
det er så uendeligt svært
at elske og miste -- forstanden ved
hvad hjertet aldrig får lært

selv stuerne, tingene hvisker
at intet er mere som før
og menneskers trøst blir til tomme ord
hver gang et menneske dør.

Forsøger om dagen at lukke
for det der får tårerne frem
erindringer vandrer omkring ved nat
og lirker døren på klem

men dér hvor selv bønnen forstummer
der lyder en stemme fra Gud
om ham der skal sønderslå dødens port
og kalde mennesker ud

til livet og håbet der våger
ved vinter mens alting fornys
de døde skal sove sig bort i jord
men graven blomstre med lys.

(Es 49,8--11)
Lisbeth Smedegaard Andersen 2010, 2015


## Dåb

<a id="839"></a>

### 839 (Dåb)

*Mel.: Merete Wendler 1988*

Sov du lille, sov nu godt,
du er døbt, dit hår er vådt.
Nu er livet godt begyndt,
dødens nederlag forkyndt.
Du er på den grønne gren,
lille knop, Guds øjesten.

Gennem dødens dybe vand
kom du her til livets land,
druknet, død og stået op
som en del af Kristi krop,
som en knop på livets træ,
lille barn på voksenknæ.

Når du vokser og blir stor,
skal du be’ om rene ord.
Vi er døbt til kærlighed,
åbenhed og ærlighed.
Spørg os ud om tro og håb,
nadverbord og barnedåb.

Spørg, hvad skabermagten vil,
vi skal bruge livet til.
Spørg om Jesu hjertesag,
julenat og påskedag.
Spørg om lykkens rose rød,
som er din i liv og død.

Lille knop på livets træ,
lille barn på voksenknæ,
nu er livet godt begyndt,
kærlighedens håb forkyndt:
Du skal vokse, blomstre smukt,
bære evig dejlig frugt!

Hans Anker Jørgensen 1981--82 og 2013


### 840 (Dåb)

*Mel.: Jesper Gottlieb 2007*

Velsign mit barn, du kære Gud
og lad det holde livet ud
og tænd et lys på sjælens tinde
for verden selv, for os herinde.

Lad barnet, som jeg elsker højt
få del i glædens bølgesprøjt
så døber vi med dine planer
det nye liv i oceaner.

I sølvet på dit døbefad
er glorierne lagt i bad
og dine dråber er som birken
så flyver engle over kirken.

Vi glæder os i vand og ild
for ingen dråbe er et spild
velsign mit barn med regnens bue
det er dit rige, vi vil skue.

Simon Grotian 2006, 2009


### 841 (Dåb)

*Mel.: Erik Sommer 2009*

Her bærer vi dåbsbarnet frem.
Vi løfter det op fra det uvisses land
du tager imod det og rører det blidt
din gudshånd kan nå det igennem lidt vand
du gav det til verden og nu blev det dit

Og verden er åben og ny.
Og barnet skal vokse men du følger med
du banker dets hjerte, du holder det tæt
du giver det lysende morgenbesked
du hvisker med drømme når barnet er træt

Du tænder dit modlys i dag.
Det stråler for barnet, det stråler for os
det stråler i stille, det stråler i træk
det stråler af lykke, det stråler på trods
det stråler i timen, hvor nogen går væk

Din dåb er din himmel om os.
Og ligesom barnet vi rækker dig her
et barn som er elsket før det kan forstå
skal mennesker komme til dig som vi er
for alle er vi dine elskede små

Iben Krogsdal 2010, 2015


### 842 (Dåb)

*Mel.: Werner Knudsen 2015*

Når jord og himmel mødes
i døbefontens vand,
så beder vi med glæde
om mere, end vi kan:
At du får gode dage
og vokser op i fred,
kan klare, hvad du møder,
klædt på med kærlighed.

Vi bærer dig til dåben
ad slægters søndagsvej.
Med korset, hjertets mærke,
velsigner Jesus dig.
Og vi slår kreds, du lille,
fortæller ham dit navn.
Vi ser i glimt Guds rige.
Nu er du i hans favn.

Så beder vi da sammen
med ham dit Fadervor
og i vort hjertes amen
er alt, hvad vi forstår.
De lys, som vi nu tænder,
vil alle brænde ned,
men lyset fra Guds himmel
er tændt i evighed.

Niels Johansen 2008, 2010, 2015


### 843 (Dåb)

*Mel.: Christian Præstholm 2015*

At standse ved en døbefont
og sine hænder folde,
at glemme dagens travle dont
og tanker, der er golde,
at se sig glad og varm og ren
på dette kolde kar af sten,
det er gudsbarnets lykke.

At blive her på dette sted,
hvor himlen dog er åben,
hvor engle stiger op og ned
og henter vand til dåben
fra bækken i Guds paradis,
at synge med i deres pris,
det er gudsbarnets lykke.

Og hænder det, du løber træt
i verdens myretue,
må du i gru, af dage mæt,
mod gravens grænse skue,
så stands ved døbefontens kar,
her skabes hel og ny og klar
gudsbarnets brudte lykke.

Her må du blive barn på ny,
blev dine hår end hvide.
Som Kristus var i livets gry,
er han ved aftentide.
At se sig glad og varm og ren
på dette kolde kar af sten,
det er gudsbarnets lykke.

Johannes Johansen 1959


### 844 (Dåb)

*Mel.: Mads Granum 2013*

Med favnen fuld af kærlighed vi mødes
i troen på, at vi som dine fødes.
*Fra en dybblå kilde vander du den gåde:
Vi er børn af Herrens nåde.*

Kom stil dig med os ved døbefonten,
giv håb der rækker ud mod horisonten.
*Fra en dybblå kilde vander du den gåde:
Evigt bærer os din nåde.*

Fortæl os at vort liv er meget større,
end hvad vi vil og evner selv at gøre.
*Fra en dybblå kilde vander du den gåde:
Dåb er spirekraftig nåde.*

Lad dåben som en sommerregn os gøde,
så vi kan gro, gå livet trygt i møde.
*Fra en dybblå kilde vander du den gåde:
Dåb er dråbeformet nåde.*

Med Fadervor vi åbner dåbens gave,
din drøm om verden som en julihave.
*Fra en dybblå kilde vander du den gåde:
Håb er hjertesprogets nåde.*

Så lad os bære vores børn til toner,
der bølger ud til lindetræets kroner.
*Fra en dybblå kilde vander du den gåde:
at din kærlighed skal råde.*

Christiane Gammeltoft-Hansen 2013


## Nadver

<a id="845"></a>

### 845 (Nadver)

*Mel.: Hans Dammeyer 1992*

Vi mindes ham, der gav sig selv
og gik den gode vej
og slettede de onde skel,
der skilte dig og mig.

Nu samles vi så hjemligt om
hans rige påskebord,
og han er midt iblandt os som
vor allermindste bror.

For i hans rige er det skik:
den sidste bænkes først,
og barnet med det åbne blik
og lyse håb er størst.

Her deler vi hans kærlighed
og mindet om hans død
i druevinen, stærk og hed,
og jordens gode brød.

Her gir han os det svimle mod,
vor genopstandne ven,
at elske verden lys og god,
til vi skal ses igen.

Lars Busk Sørensen 1992


### 846 (Nadver)

*Mel.: Willy Egmose 1997*

To tusind år blev skjult i mørket,
men kalken gik fra hånd til hånd
og lyste over nadverbordet,
fra slægt til slægt et ubrudt bånd.
To tusind år -- nu er vi her,
men Herren er os lige nær.

Her kommer vi, en broget skare
med fejl og fald som dine tolv,
for engang brændte vore hjerter,
nu ligger asken sort og kold.
Trods vold og terror, krig og mord
ta’r du imod os ved dit bord.

Et skrig af smerte over verden,
et råb i afmagts dybe nat,
et Golgata til alle tider,
det er det stempel, vi har sat,
nu kaster vi os for din fod,
vi krævede dit liv, dit blod.

Gør dette, gør det til mit minde --
vi kommer, Herre, som du bød,
du som har grebet vore hænder,
du møder os trods kors og død
og bøjer dig til støvet ned,
gør dette nu til evighed.

Gustav Biering 1993


### 847 (Nadver)

*Mel.: Jesper Gottlieb 2014*

Kalken med Ordet
sættes på bordet
brødstumper dyppes så let deri
havet forstummer
midt mellem gummer
der trængte til en Kristussti.

Kalken vil tvætte
indenbordstrætte
hér har vi dannet et alterhegn
alle de svage
sorger må plage
går hjem igennem fosforregn.

Døde, der hviler
træer og biler
rødmer i blæsten som pælerod
natten vil skue
op i en bue
vi løfter himlens søjleblod.

Vinen og brødet
sejler i kødet
hjertet slår fastere nu end før
cirklen alene
gjorde os rene
da står vi ved din palmedør.

Simon Grotrian 2007


### 848 (Nadver)

*Mel.: Kristian la Cour 2015*

Du har åbnet din lysende bue
du har sænket din himmelske bro
du har indviet brødet og vinen
så vi får hvad vi ikke kan tro

Her hvor nogen har afgrund at skylde
har du ophævet tidernes nat.
Når vi ikke kan tilgive mere
har du sagt det for længst: alt forladt

Iben Krogsdal 2015


### 849 (Nadver)

*Mel.: Janne Mark 2015*

Igen berørt, bevæget af
dit ord, din ånd
dit ord, din hånd
her heler du hver bristet sang
om lyse liv og dage
vi får dit mod, vi tør gå ud
og være lys i verden
vi er af dig, du er i os,
er vores liv og færden.

Janne Mark 2015


## Konfirmation

<a id="850"></a>

### 850 (Konfirmation)

*Mel.: Lars Sardemann 2015*
*Du, som gir os liv og gør os glade (DDS 369)*

Gud, du kender alle mine veje,
også dem jeg ikke selv forstår.
Du, som satte kloden til at dreje,
ser din skabning, hvor vi står og går,
og når dine børn bli’r for forfløjne,
ser du på os med de milde øjne.

Gud, du kender alle mine tanker,
også dem jeg ikke selv kan li.
Du kan høre hjerterne, der banker,
når de mørke skygger går forbi,
og før ordene forlader munden,
kender du dem alle ned til grunden.

Gud, du kender alle mine dage,
også dem jeg ikke selv har mødt.
Du ser både fremad og tilbage,
du har elsket mig, før jeg blev født,
i din bog stod mine dage skrevet,
før en eneste af dem var levet.

Livet rækker sine fremtidshænder
ud mod mig og siger kærligt: kom!
Jeg går ud i det, jeg ikke kender,
det jeg håber på og drømmer om.
Gode Gud, det er så godt at vide,
du er over alt og ved min side.

Troen, håbet, kærligheden, livet,
alting får jeg af din gode hånd,
fremtidsmål og drømme får jeg givet,
bind mig tæt til dig med stærke bånd,
så jeg aldrig kommer til at glemme,
hvem jeg er, og hvor jeg hører hjemme.

(Sl 139)
Bente Graugaard Nielsen 2015


### 851 (Konfirmation)

*Mel.: Erik Sommer 2015*

Hvem er Gud? Det er ham du fornemmer
når du mærker at livet er stort
ham der taler med tusinde stemmer
du går dagligt igennem hans port

Det er ham der er starten og enden
ham der aldrig har glemt hvem du er
ham der smiler i fjenden og vennen
ham der kender dit lysende værd

Det er ham der har sat sig ved sengen
når du føler et glødende savn
ham der summer af sol over engen
ham der altid kan huske dit navn

Det er ham der kan gøre dig svimmel
og forvirret og ny indeni
du er midt i hans brusende himmel
og du ånder hans livsenergi

Det er ham der kan se når du kommer
og er bange og svag og forladt
og han lægger en endeløs sommer
om din krop når du sover i nat

Og er dagene truende tomme?
Kom til ham. Der er altid en vej
og hvis du er for træt til at komme
skal du vide: han kommer til dig

Og han kommer og vækker dig stille
og han fører dig ud i sit liv
og hans øjne er brændende milde
og de siger kun: modtag og giv

Iben Krogsdal 2015


## Vielse

<a id="852"></a>

### 852 (Vielse)

*Mel.: Hans Holm 1983*
*Evert Taube*

Hvad er det, du min kære,
som gør, at vi tør tro,
skønt tiderne er svære
for troskab mellem to,
at vi vil holde sammen
og holde liv i flammen,
til døden skiller os?

Det er, at du vil bære
mig, sådan som jeg er.
Det er, at jeg vil ære
dig, sådan som du er.
Det er, at vores kroppe
om nede eller oppe
er med i lysets dans.

Det er, at efter sommer,
når dagene blir grå,
når storm og kulde kommer
og kys og knus blir få,
når en af os må sukke:
Dig kan man, grimme, smukke,
kun elske med Guds hjælp!

At vi da søger sammen
til kærlighedens Gud
og henter ild ved flammen,
som aldrig kan gå ud.
For sandere end drilske
er ordene, at elske
kan ingen uden Gud.

Så ber vi dig, du milde,
som byder kulden trods,
du kærlighedens kilde,
som gir dig selv til os,
at du os vil velsigne,
så vi dig lidt kan ligne
og elske, som du gør.

Til det at leve sammen
på jorden er forbi,
til sorgen synger amen
på glædens melodi.
Til alle vores kroppe
om nede eller oppe
er med i lysets dans.

Hans Anker Jørgensen 1997


### 853 (Vielse)

*Mel.: Christian Præstholm 2010*

Hvor kærlighed brænder
som flammende fakler,
dér ved vi med livslængslens
slukkede tørst,
at tiden endnu er
en tid for mirakler,
at kærlighed viser sig
stædig og størst.
Men vores fortælling
står ikke alene,
vi lever i tiden, hvor du elskede først.

Vi kommer til kirken,
for her har vi hjemme,
her tar du imod os
som børn af dit hus
og siger os myndigt,
hvad ingen må glemme:
at menneskers håb
ikke styrtes i grus.
Vi ber dig velsigne
det liv, vi har fælles,
berør det med morgenrødevingernes brus.

For Gud, du har skabt os
og sat os i livet
med ånd af din ånde
og kroppe af jord.
Taknemlige står vi
med det, vi fik givet:
En underfuld kærlighed,
vældig og stor.
Så hjælp os at leve
med varsomme hænder,
med kærlige øjne og med nænsomme ord.

(1 Joh 4,19; Mark 10,13--16)
Benedicte Hammer Præstholm 2010


### 854 (Vielse)

*Mel.: Willy Egmose 2001*

Først af alt var kærligheden,
skaberlyset, livets træ,
to som i det første Eden
rørte sky hinandens knæ,
to som åndede Guds nåde
som en evig morgenfred,
to som var hinandens gåde
klædt i sol og kærlighed.

Og når elskende nu rækker
mod hinandens mund og hånd,
er det himlens Gud der vækker
længslen med sin Helligånd.
For en jordisk mand og kvinde
kan da himlens under ske:
kærligheden gør dem blinde,
så de virkelig kan se.

Kærlighedens ord er nøgne,
skjuler intet, vover alt,
finder mellem tusind løgne
vej til hjertet som har kaldt,
og når ordets visdom ender,
hvisker kroppe hud mod hud
i et sprog, som de kun kender,
om hvad der er smukt for Gud.

Kærligheden tror og håber,
bærer alt, men aldrig nag,
dæmper mildt som duggens dråber,
stråler som den klare dag.
Kristus kom for selv at bære,
korset vendte alt omkring,
så det fjerne blev det nære:
-- kærlighedens kvantespring.

Størst af alt er kærligheden
der hvor påskens nøgne træ
grønnes i det nye Eden,
jordens folk til ly og læ.
Der får kærlighedens dårer
nye øjne til at se
bag hinandens smil og tårer
Gud, vor skabers billede.

Lars Busk Sørensen 2001


### 855 (Vielse)

*Mel.: Det dufter lysegrønt af græs (DDS 725)*

Der gror en rose i vor muld
med duft af sol og sommer,
den vokser fin og yndefuld
i tro på, hvad der kommer.
Den folder ud
sin pragt fra Gud,
og blomster må den bære,
kan ikke lade være.

Der går en længsel i vor krop,
en strøm af stærke kræfter,
vi drives, når den vågner op,
mod den, vi længes efter.
Den fører ud
mod Livets Gud,
derud, hvor bølgen brydes
og begge hjerter frydes.

Der er en glæde i vort sind,
som gør, vi næsten svæver,
den fylder os og fanger ind
den styrke, livet kræver.
Den synger ud
en tak til Gud,
at vi er her, i live,
kan elske, få og give.

Der bor en smerte i vort bryst,
en dag vil strengen briste,
for vi, der finder livets lyst,
ved også, vi skal miste.
Vi rækker ud
i bøn mod Gud:
Gud, lad det længe vare,
før vi den sorg erfarer.

Der gror en kærlighed på jord,
en rose uden lige,
og hvor den vokser rig og stor,
der aner vi Guds rige.
Den springer ud,
er os, er Gud,
da ved vi, vi er fundet
og både fri og bundet.

Holger Lissner 1996, 2013


## Begravelse, sorg og savn

<a id="856"></a>

### 856 (Begravelse)

*Mel.: Bent Fabricius-Bjerre 2013*

Når den jeg har elsket er borte
og ikke kan mærke hvor hårdt
min kærlighed skriger og jager
og nægter at vende sig bort

Når den jeg vil røre er borte
og ikke kan vide hvor tit
min kalden forsvinder i intet
som døende ensomme skridt

Så lov mig du findes i døden
så lov mig du åbner din favn
med himmelske, lysstærke arme
og siger min elskedes navn

Iben Krogsdal 2011


### 857 (Begravelse)

*Mel.: Christian Dyrst og Per Warming 2001*

Som solskin over mark og hav
som forårsblæst og gyldent rav
var hvad du var og bragte.
Alt godt blev til. Jeg så min vej
var den, der skulle gå’s med dig
så langt som livet rakte.

Den fylde hjertet råber på
blev ved et under til at nå
og ingen kan forklare.
Som nåde dykker den herned
og fylder tid med evighed
så den vil altid vare.

Det følgeskab blev lykke her
hver dag var livet livet værd
og uden vej tilbage,
men prisen er så kæmpestor
for kærlighed på denne jord
dog aldrig skal jeg klage.

Når gode dage er forbi
og døden lukker døren i
kan vi slet intet gøre.
Og græder vi ved nat og dag
det ændrer intet ved den sag
som ingen mand kan føre.

Det ved jeg så, at hvad jeg så
og aldrig rigtigt kan forstå
er livets bedste gåde.
Den åbner det vi drømmer om
og svinder større end den kom
men blir her som en nåde:

Som skaberlys om hav og land
der rammer hver en lille mand
og tænder puls og glæde.
I lyst og nød det vokser til
og synger om hvad livet vil
hver dag vi er til stede.

Jens Rosendal 2001


### 858 (Begravelse)

*Mel.: Mads Granum 2015*

Jeg er så bange for at dø alene
en stormnat, hvor der ikke findes læ.
Men lad mig være en af dine grene,
o Jesus Kristus, kaldet livets træ.

Når vi er nært forbundet med hinanden,
så er jeg en af dine mindste små.
Man siger, at du er af død opstanden,
du lover, at jeg også skal opstå.

Hvordan det sker, kan ikke jeg begribe,
men lad mig være grebet blot af dig.
Af klarhed er der ej den mindste stribe,
når mørket ganske tæt omslutter mig.

Hvad hjælper mig min viden og min kunnen
og al forklaring, som de kloge gav?
Men er du klart og fast med mig forbunden,
så lad mig bare smuldre i min grav.

Johannes Johansen 1980, 1995


## Kirken og gudstjenesten

<a id="859"></a>

### 859 (Kirken)

*Mel.: Bo Gunge 2015*

Herre, spræng den mur, vi bygger
op omkring vor tro og dåb!
Styrt det hus, hvor vi os hygger
lukket til for verdens råb!
Lad kun stormens vindstød løfte
kirkens port af hængslet ned,
så dit hus kan stå vidåbent
med din nåde og din fred.

Blæs i stumper kirkeruder,
som med nænsomt farvet glas
holder verdens uro ude
fra dens faste kirkeplads.
Lad det falde, hvis det hindrer
os i dagens gerning her,
men lad Ånden stadig blæse,
indtil kun din vilje sker.

Du kan sprænge, du kan bygge,
rejse op og bryde ned.
Du kan plante og oprykke,
vække op og give fred.
Herre, rejs dit folk af døde,
så din gerning bliver gjort,
så al verden kan dig møde
og dit rige bliver stort.

Holger Lissner 1972


### 860 (Kirken)

*Mel.: Hans Dammeyer 2014*

Vi finder fred i kirken
et sted der ånder roligt uden grænser
hvor livets lys er tændt og brænder stille
for alle os der falder
for alle os der kalder
og gjorde visse ting vi ikke ville

Vi fyldes op i kirken
et sted hvor ingen ensom er alene
hvor kærlighedens veje aldrig ender
og når vi mangler mening
og glæde og forening
et sted der lægger håb i vores hænder

Vi lyser op i kirken
et sted hvor ånden bruser os i blodet
hvor ingen af os selv er ledetråden
hvor dagligdagen bunder
i verdens største under
og alle lyser lige smukt i gåden

Vi bliver små i kirken
et sted der åbner kroppen for det dybe
hvor ingen af os råder over svaret
hvor ingen sandhed brænder
som magt i vores hænder
fordi den aldrig helt er åbenbaret

Vi bliver set i kirken
et sted vi helligånder luften sammen
hvor skabersolen smelter verdensvreden
hvor livets korss forkynder
til alle os som synder:
I sidder lige midt i kærligheden

Vi bliver til i kirken
et sted med ny begyndelse til alle
med mild og vild opstandelse ved bordet
hvor vin og brød fortæller
så er det nu det gælder
gå ud og tag Guds kærlighed på ordet

Iben Krogsdal 2014


### 861 (Udgang)

*Mel.: Jesper Gottlieb 2007*

Herren svinger tryllestaven
over duerne på graven
tro og håb og kærligheden
spreder han i verdenshveden
livet har en evig far.

Se, han blåner gennem altet
hér står vi med hjertesaltet
kærligheden fletter stige
ud i hans galakserige
livets skat er lys i nat.

Lysestagen over bjerget
skinner på en morgenhærget
glasset springer om min trængsel
og jeg løber fra mit fængsel
ind i solens strålefavn.

Simon Grotrian 2006


### 862 (Udgang)

*Mel.: Erling Lindgren 2010*

Gå i mørket med lyset.
Gå i visheden om
ikke at gå alene.
Gå med lyset. Kom!

Gå for andre, med håbet.
Gå mellem skred og fald.
Gå i flakkende skygger.
Gå -- mærk, at vi skal!

Gå med sultne og trætte.
Gå -- vær den anden nær.
Åbenbaring og nåde.
Gå -- Kristus er her!

Gå, så bange, med modet.
Gå med alt, hvad du tror.
Natten blir lys som dagen.
Gå på Herrens ord!

Gå -- føl livet begynde.
Gå med budskab om fred.
Gå -- lad hjerterne synge.
Gå med kærlighed!

Gå i mørket med lyset.
Gå i visheden om
ikke at gå alene.
Gå med lyset. Kom!

Sten Kaalø 2010


### 863 (Udgang)

*Mel.: Arne Andreasen 2009*

Må Herren lyse for din fod
så du kan finde frem
og må vinden være varm og god
må vejen være nem.
Og må Herren give kraft på ny
når du er uden mod.
Må dit mørke blive morgengry
med lys i overflod.

(Sl 23)
Arne Andreasen 2009


### 864 (Udgang)

*Mel.: Nickomo Clarke 1989*

Må din vej gå dig i møde,
og må vinden være dig en ven,
og må solen varme blidt din kind,
og må regnen vande mildt din jord,
indtil vi ses igen,
må Gud holde, holde dig i sin hånd.

Keltisk velsignelse
Svensk: Per Harling 1997
Dansk: Holger Lissner 2005


## Skaberværk, tak og bøn

<a id="865"></a>

### 865 (Skaberværket)

*Mel.: Nu blomstertiden kommer (DDS 722)*

Se ud -- og se Guds under,
med fugl og træ og vand,
med kærlighedens stunder,
og mus og løvetand.
Og se den store himmel
i dagens lyse tid,
se nattens stjernevrimmel,
og myrens store flid.

Midt i min travle søgen,
midt i min jagt på guld,
jeg glemmer helt at bøgen
jo står og springer ud.
Og tænk, jeg er i live,
til jeg en dag er død.
Hos Gud, der vil jeg blive,
i skaberåndens glød.

Om Gud fortæller himlen
og al mangfoldighed,
selv sildens sammenstimlen
i dybet gir besked
om Herrens store glæde
og hans barmhjertighed
-- livgivende til stede,
som solens lys herned.

Sten Kaalø 2011


### 866 (Skaberværket)

*Mel.: Caroline Borello Lerche 2012*

Som et drivhus i en frostnat
kredser Jorden himmelblå
rundt om polerne og solen
med en masse byer på.
Der er have, skove, bjerge,
motorlarm og fuglesang.
Jeg har udsigt til en færge
og endnu en solopgang.

Jeg har udsigt til en verden,
der er skøn og grøn og grum.
Jeg har indsigt i en hjerne,
der kan være meget dum.
Og dog husker jeg, jeg lærte
af min mor og vores præst:
Vi blev ikke sat i jorden
for at råbe: Jeg er bedst!

Vi blev ikke sat i verden
for at spinde magt og guld.
Vi fik givet denne perle
med dens luft og vand og muld
til at mætte sultne maver
og at folde evner ud.
Alle Jordens gode gaver
fik vi ansvar for af Gud.

Der er tegn i gråd og klima
og i sædens kvalitet
på, at vi har levet dumt på
den betroede planet.
Skybrud, skilsmisser og brande
er kun lidt af tidens nød.
Folk på stepper og ved strande
går mod sult og druknedød.

»Sådan er nu engang livet!«
synger markedspladsens kor.
Du, som satte livet ind for
os og denne skønne jord:
Giv os bankfolk og eksperter,
der har aktier i dit værk!
Giv os kloge studieværter!
Gør samvittigheden stærk!

Som en Noas Ark for alle
kredser kloden grøn og blå.
Hjælp os, Gud, at tage vare
på den livmor og de små.
Og når solen går i bjerge
her for mig for sidste gang,
vug mig roligt på din færge
ind til himmelsk morgensang!

Hans Anker Jørgensen 2012


### 867 (Skaberværket)

*Mel.: Caroline Borello Lerche 2012*

Gud ånder i kornet,
kornetten og hornet,
i orgel, harmonika, sax og obo,
i elskovens højder
i hyrdernes fløjter
i os, når vi synger de mindste til ro.

Gud ånder i julen
i dampen fra mulen
på æslet, der bærer Maria i stald,
i varmen fra bålet
på vejen mod målet,
i Josef og hyrden, der passer sit kald.

Gud ånder i lunger,
i nyfødte unger,
som skriger det første forløsende skrig,
i fiskenes gæller,
i folk, der fortæller
om krigenes gru og en dag uden krig.

Gud ånder i nakken,
i sangen og snakken
om Jesus, der går på den sorteste sø,
i næsten, der kalder,
i kornet, der falder
i jorden -- og bliver til liv ved at dø.

Vi takker for kornet,
kornetten og hornet,
for orgel, harmonika, sax og obo,
for ånd og for unger,
for mad imod hunger,
for engle, der synger os alle til ro.

Hans Anker Jørgensen 2012


### 868 (Skaberværket)

*Mel.: Erling Lindgren 1994*

Blinkende dråber fra træernes grene
drypper i diset dal,
blågyldne farver helt skarpe og rene
lyser fra himmelens silkesjal,
Gud har sat mærker på jord,
vi kan så grunde på kodens ord
og løftes derved.

Dragende fløjter og dunkende trommer
rører ved krop og sind,
det som vort indre helt ubevidst rummer
er ikke tomhed og hjernespind,
Gud har sat mærker på jord,
vi kan så grunde på kodens ord
og løftes derved.

Brændende øjne og søgende hænder
ber om et varsomt klem,
ømhed og kærlighed varmer og tænder
kalder de store mirakler frem,
Gud har sat mærker på jord,
vi kan så grunde på kodens ord
og løftes derved.

Fjerne galakser og nære planeter
klædt i en magisk dragt
svæver som himmelens vise profeter
i en guddommelig evig pagt,
Gud har sat mærker på jord,
vi kan så grunde på kodens ord
og løftes derved.

Ester Bock 1994


### 869 (Skaberværket)

*Mel.: Caroline Borello Lerche 2012*

To gyldne sommerfugle fandt hinanden,
og otte gyldne vinger bar dem bort.
En lille bitte skovmus fandt en anden,
og de fik forårskuller i forstanden,
og livet er så alt for, alt for kort.

Og der skød primula og anemoner,
og der skød gøgeurt af jordens lænd,
og der kom hundrede af millioner
af muntre, lattermilde blomsterkoner
og muntre, lattermilde blomstermænd.

Du milde, mægtige mirakelmager,
som elsker sommerfuglevinger frem,
del ud af al den fryd, du har på lager,
så evighedens frø i tidens ager,
plant håb og fred i alle jordens hjem!

Så takker vi for kvinden og for manden,
for livet, der er alt for, alt for kort,
for kroppen, kærligheden og forstanden,
for lykken, som vi finder hos hinanden,
til dine store vinger bær os bort.

v. 1--2: Nis Petersen 1926
v. (1), 3 og 4: Hans Anker Jørgensen 1989


### 870 (Tak / Lovsang)

*Mel.: Christian Præstholm 2015*

Gudbenådet, højt begavet,
synger jeg min sang til dig.
Solen, regnen, himlen, havet,
alt har du foræret mig.

Verdens rum, som ingen fatter,
hjertets rytme og musik,
kys og kærtegn, gråd og latter,
er kun lidt af, hvad jeg fik.

Blir jeg ond og ødelægger
gaverne, jeg fik af dig,
tar du brød og vin og dækker
overdådigt bord for mig.

Og når sten og hårde stoffer
bydes børn, der ber om brød,
byder du, som selv er offer,
op til kamp mod løgn og død.

På hvert marked og hver gade,
hvor de mindste tromles ned,
åbner du en ambassade
for en ny retfærdighed.

I dit hus skal alle huses,
alle os, som du har skabt.
Du, mit håb, kan aldrig knuses,
aldrig er jeg helt fortabt.

Midt i byen, midt på havet,
deler du dit liv med mig.
Gudbenådet, højt begavet
synger jeg min sang til dig.

Hans Anker Jørgensen 1993


### 871 (Tak / Lovsang)

*Mel.: Jesper Gottlieb 2011*

Du virker i det stille
det er dig der sker
når det dybe forår pibler roligt
ud af jorden, ud af kroppen, der hvor barnet ler
og en skæbne springer ud utroligt

Du virker i det stille
det er dig der står
foran os og lyser bjergart stille
dig der viser veje når vi råber højt: hvorfor?
Hvorfor gik det ikke som vi ville?

Du virker i det stille
det er dig der ser
når vi vandrer rundt som himmelblinde.
Når vi dyrker nederlag i sjælens dødskvarter
kommer du og henter os derinde

Du virker i det stille
det er dig der går
sammen med os gennem midnatsskove
der hvor mørket hvæser og hvor engle mister hår
ingen sjæl tør lægge sig og sove

Du virker i det stille
du er hos os her
når vi står ved vide horisonter
ulmende i morgenlys, men bange for vi ser
vi blev vores egne mastodonter

Du virker i det stille
trofast og på trods
verden flyder inde i dit øje
og din nådedråbe falder roligt gennem os
vi er alle meget mindre høje

Iben Krogsdal 2011


### 872 (Tak / Lovsang)

*Mel.: Erling Lindgren 2010*

Vi synger for dig, Herre Gud, Helligånd,
som sammen med Sønnen regerer
i kærligheds navn, og med skabelsens hånd,
treenigt ved nadver, treenigt ved font,
hvor du gør os milde, og våde.
Du gav os din Søn, og Ånden til bøn.
Vi skimter din himmelske gåde!

O, Herre, fra moders liv var jeg dog din.
Du kaldte mig: Himlens barnlille!
Der stod jeg på livs-stigens nederste trin.
Så gik jeg i alvor -- så gik jeg i leg.
Og du fulgte med mig i livet.
Og alt dit er mit, helt kvit og helt frit.
Tak, Herre, for alt jeg får givet!

Din nåde når ud til det fjerneste sted.
I dybet, i mørket, er Ordet!
Det Ord, som velsigner og lyser din fred.
I tomhedens desperation går du med.
Du genrejser dét, som vi sprængte.
Almægtig er du, i nærværets nu,
med lyset, som julenat tændte!

Hos dig kan vi være, i modgang og trods,
du favner os til verdens ende!
Vi kæmper for livet. Du kæmper for os.
Forlader vor skyld fra din plads på et kors.
Du hører vor nød og vor klage.
Vor tro er fra dig, du kender en vej,
selv midt i de strideste dage!

Så giv os i dag, nu, vort daglige brød.
Og giv os din glæde i livet.
Ja, giv os opstandelsens solgyldne glød,
lad Ordet oplyse vort liv og vor død,
Gudsordet, som trøster og nynner.
Som løfter den sten, ubærlig for én.
Det Ord, hvormed livet begynder!

Sten Kaalø 2010


### 873 (Tak / Lovsang)

*Mel.: Caroline Borello Lerche 2008*

Usynlige, som ingen kan beskrive,
som holder alt det levende i live,
som gir os krop og kræfter, sind og sanser,
vi ber dig hver især:
Kom du os nu så nær,
at tiden standser!

I tid og rum er alt, hvad vi kan fatte,
det enkle og det dybe, sammensatte.
Men du er over alt og under tiden.
På jorden står jeg stum
og svimmel i dit rum
med al min viden.

I mælkevejsgalaksen er planeten
en prik så lille, at man knap kan se den.
Galaksen selv er en blandt millioner.
Hvem husker da på mig?
Hvad er da vi for dig,
vi jordpersoner?

Det isner i mit hjerte og min hjerne,
hver gang jeg søger mening i det fjerne.
Men ord og kys fra dig og mine kære
kan varme sjæl og sind
og hente tanken ind
i livets sfære.

Her husker jeg, vi skabtes i din lighed
med skaberevne, dømmekraft og frihed.
I rummet følger alting faste baner.
Kun vi kan standse op
med vilje sige stop
og ændre vaner.

Du gjorde os til skaberværkets krone.
En kvindes søn fik sæde på din trone.
Du lagde klodens liv i vores hænder.
Så lyt til bøn og gråd
og giv os gode råd,
før jorden brænder.

Usynlige, dit solskinsvæsen ser jeg
i Jesu liv og død, og derfor ber jeg:
Tag mod min sang, gør brug af mine sanser!
Og vær min sol, min Gud,
når rummets lys går ud,
og tiden standser.

Hans Anker Jørgensen 1990, 2008


### 874 (Tak / Lovsang)

*Mel.: Hans Peter Soelmark 2002*

Du tar mig, som jeg er,
du tar mig, som den blide sommerregn
gir både korn og mælkebøtter væde,
som solen stråler over høg og stær,
og duggen spreder guld på skrald og hegn,
du tar mig med din sommerlyse glæde!

Du tar mig, Herre Gud,
når jeg er svag, og ingenting er værd,
og jeg så tit har nægtet dig min tanke.
For jeg er barnet, som du førte ud
af dåbens storm og skum, om skarpe skær,
mit kors er dit, det er min redningsplanke.

Du tar mig i min nød,
du tar mig, når jeg danser glad og vild,
du ser i hjertet jeg er en af dine.
Du er hos mig, selv i min skam og død,
for ingenting kan ændre det du vil,
og du vil ikke andet end velsigne!

Du tar mig som jeg står,
fuldstændig som jeg står og går, jeg får
forladelse for alt, hvad jeg forspildte.
Og sommer spirer af en vinters sår,
og frihed springer ud af trællekår.
Fortabtes domme er hos dig så milde!

Du tar mig med dit Ord,
som taler i mit lange korte liv,
som vælder af din visdoms himmerige.
Nu, Herre, tag mig nådigt til dit bord,
og hvisk om skyld og blod, og brød og vin,
så vandrer jeg ad nådens himmelstige!

Du tar mig, som jeg er,
i alt mit ingenting, du griber mig,
i død og sorg og vé -- når jeg må græde.
Du favner mig, du tar mig, som jeg er,
al fare, smerte, savn, står nu til dig,
hav evig tak, og tag imod min glæde!

Sten Kaalø 2002


### 875 (Tak / Lovsang)

*Mel.: Martin Gotthard Schneider 1963*

Tak, Gud, for denne lyse morgen,
tak, Gud, for denne nye dag.
Tak, Gud, for kærlighed og varme,
jeg kan leve af.

Tak, Gud, for mine gode venner,
tak, Gud, at nogen elsker mig.
Tak, Gud, at også mine fjender
elsket er af dig.

Tak, Gud, for evner og for kræfter,
tak, Gud, for hver idé jeg fik.
Tak, Gud, for ord at lytte efter
og for skøn musik.

Tak, Gud, for glæden ved at slide,
tak, Gud, for leg og dovneri.
Tak, Gud, når jeg hver dag kan vide
at jeg har værdi.

Tak, Gud, selv når det hele ramler,
tak, Gud, du holder fast ved mig.
Tak, Gud, når du af stumper samler
meningen hos dig.

Tak, Gud, for det dit ord har sagt mig,
tak, Gud, for hjælp når jeg er svag.
Tak, Gud, for glæden ved at leve
denne lyse dag.

Martin Gotthard Schneider 1963
Dansk: Ingrid Schrøder-Hansen 1983


### 876 (Bøn)

*Mel.: Aksel Krogslund Olesen 2011*

Barmhjertige Gud
vi tilhører dig
i modløse modgangstider
giv mening til den som lider.

Tålmodige Gud
vi tilhører dig
hvor vi øver ondt i verden
tænd lys imod mørkets færden.

Hengivende Gud
vi tilhører dig
dit elskende hjerte bløder
i medynk med den du møder.

Inge Hertz Aarestrup 2011


### 877 (Bøn)

*Mel.: Aksel Krogslund Olesen 2010*

Du som er i det høje
jeg kalder på dig
fra det dybe, min Herre og Gud,
for jeg længes, men tror selv
det tungeste sind
har et sted hvor din magt foldes ud

lær mig kunsten at tie
og vente i tro
til jeg mærker du tier med mig
i en tostemmig stilhed
skal banes en vej
der kan lede min tanke til dig

giv mig glæden tilbage
med morgenens lys
i en udsprunget, rislende pil
og en håndfuld af kærtegn
at dele med den
der har glemt både latter og smil

læg din fred i mit hjerte
jeg stoler på dig
når du siger min synd er forladt
når du taler i mørket
da lyser min sjæl
som når hvidtjørnen blomstrer ved nat.

(Sl 130)
Lisbeth Smedegaard Andersen 2008


### 878 (Bøn)

*Mel.: Jesper Gottlieb 2007*

Jeg fryser i mit verdensskrud
o lad mig komme til dig, Gud
de fyrretusind blomstrer gror
og blir en mund af englekor.

Jeg isner i min kærlighed
før alle knogler går af led
du kære Far i Himlen, ræk
mig varmen fra en vintergæk.

Er verden tom for livets brød
og gir det mindste strå et stød
så lad mig tø til næste marts
som is og bjerg og rosenkvarts.

Er verden blind for Åndens drag
så pluk mig i min sarkofag
hvor ingen mere ser mig dø
og plant i græsset dette frø.

Simon Grotrian 2006


### 879 (Bøn)

*Mel.: Min død er mig til gode (DDS 530)*

Vi spreder hvor du samler.
Vi tramper hvor du sår.
Hvor dine hænder skaber
vi efterlader skår.

Vi skabtes i dit billed,
men splintrede dit spejl.
Du tilgav vore synder,
vi tæller andres fejl.

Du tilbød liv og glæde,
vi valgte magt og trods.
Giv os endnu en chance,
bliv ved at tilgi os.

Lær os igen at samle
de spredte brudte skår.
Lad os på jorden værne,
hvad dine hænder sår.

Vi skabtes i dit billed
som kvinde, barn og mand.
Lær os at leve sammen.
Gør kærligheden sand.

Dorte Roager Scharling 1977


### 880 (Bøn)

*Mel.: Thomas Reil 2015*

Gud, gode Gud, o, giv mig hvile
og blæs mig ren for søvnens spind,
at Du des bedre kommer ind
i det, jeg er, men ikke ved:
et væsen, som i evighed
vil klæde sig i hud og hår
i nogle år -- og søge fred
hos Dig!
Hør mig!

Ole Sarvig 1981


### 881 (Bøn)

*Mel.: Jakob Lorentzen 2015*

O, Gud bag svarløs dag bag himlens tag,
lad Dig dog høre.
Træd ud fra rummet bag
det, vi kan røre.
Vær vores længsels dag.
Svar sjælens råben
i tide-dåben!

Al ånde på vor mund i denne stund
i livets gåde
bag øjets mørke blund
er jo din nåde.
Brus gennem sjælens lund
med åndens stemme
fra lysets gemme.

Da vandrer vi med Dig og kun med Dig
i tidens strømme.
Da er vi selv Din vej
af dybe drømme,
hvori du spejled’ Dig.
O, lad os være
Din tid, Din ære.

Ole Sarvig 1981


## Bibelske salmer

<a id="882"></a>

### 882 (Bibelsk)

*Mel.: Willy Egmose 1994*

Der går gennem verden en hinkende dans
om guldkalvens glitrende flanker,
og vi, der beruser os blindt i dens glans,
blir døvet på ømhed og tanker.
*Og dansen går ud over jorden.*

Der danses på landet, i byer og hjem,
og blomstrer blir trådt under fode,
de svage går bagud, de stærke går frem,
vi øder vor dejlige klode.
*Og dansen går ud over jorden.*

Men guldkalven drager, den er vores gud,
og alle vil frem for hinanden.
Her gælder der bare ét eneste bud:
Dans med, for de sidste tar Fanden!
*Og dansen går ud over jorden.*

Der går gennem verden en helt anden dans,
som ikke gir rigdom og hæder,
og han, som går forrest, er sært uden glans,
men blomster slår rod, hvor han træder.
*Og dansen går ud over jorden.*

Han danser med dem, der har sorger og savn,
med dem, der er småfolk i ånden.
Han danser med fattige, folk uden navn,
de svageste tar han i hånden.
*Og dansen går ud over jorden.*

Han fører sin flok ad den stenede sti,
til steder, de næppe blir hyldet,
han åbner de døre, der er lukket i,
forsvinder, hvor han blir forgyldet.
*Og dansen går ud over jorden.*

Men der, hvor han kommer, får mennesker mod
og slutter sig gerne til kæden,
og de, der må humpe på ømmeste fod,
blir båret af rytmen og glæden.
*Og dansen går ind i Guds rige.*

Holger Lissner 1993, 2015


### 883 (Bibelsk)

*Mel.: Werner Knudsen 2010*

Fortæl dine børn
om trængslernes dage som tidsler og tjørn,
om Moses, der førte Guds udvalgte ud
fra Faraos plager til Sinai og Gud.
Fortæl dem om troskab som flyvende sand
på vej mod Guds land.

Fortæl om den nat,
da Kristus blev fængslet, forrådt og forladt.
Han bar ikke sværdet, men lyste Guds fred,
en korsfæstet frelser i dødsenglens sted.
Med ham gennem ørkenen holder vi stand
på vej mod Guds land.

Fortæl det i dag,
at ørkenens dage i dag er lagt bag.
Nu dækkes vort påskebord, brydes vort brød,
nu skænker vi vinen, hvis drue er rød.
Vi er med vor troskab som flyvende sand,
på vej mod Guds land.

(2 Mos 12,1--11)
Niels Johansen 2010


### 884 (Bibelsk)

*Mel.: Homero R. Perera 1979*

Fordi han kom og var som morgenrøden
og brød Guds tavshed og vor angst for døden,
fordi han fyldte verden med sin tale
og lukked porten op til Himlens sale.
Fordi han var Guds søn og en af vore
og gik omkring i gader og i gårde,
fordi han fik de stejle til at ryste
og lod de blinde se og småfolk trøste,
*så kan vi holde ud i onde dage,
så ved vi, vi er ikke ladt tilbage,
så kan vort brudte håb som solen stige,
så kan vi se, at kommet er Guds rige.
Så kan vi holde ud i onde dage,
så ved vi, vi er ikke ladt tilbage,
så kan vort brudte håb som solen stige,
Gud er hos os.*

Fordi han uddrev kræmmerne af templet
og indbød dem, de strenge havde stemplet
fordi han lo, når børnene sang sange,
og spredte liv, så præsterne blev bange.
Fordi han tømte kalken uden klage
og måtte galden fra vor ondskab smage,
fordi han bar sit kors og vore synder
og ved sin død vort nye liv begynder,
*så kan vi holde ud i onde dage,
så ved vi, vi er ikke ladt tilbage,
så kan vort brudte håb som solen stige,
så kan vi se, at kommet er Guds rige.
Så kan vi holde ud i onde dage,
så ved vi, vi er ikke ladt tilbage,
så kan vort brudte håb som solen stige,
Gud er hos os.*

Fordi en morgen så ham sprænge graven
og dødens brod blev brudt den dag i haven,
kan intet mer historien om ham standse,
den bryder ud i sange, ord og danse.
Fordi hans Ånd får hjerter til at smelte,
og med et pust får mure til at vælte,
fordi hans Ånd får gamle til at drømme,
gir unge syn om liv i rige strømme,
*så kan vi holde ud i onde dage,
så ved vi, vi er ikke ladt tilbage,
så kan vort brudte håb som solen stige,
så kan vi se, at kommet er Guds rige.
Så kan vi holde ud i onde dage,
så ved vi, vi er ikke ladt tilbage,
så kan vort brudte håb som solen stige,
Gud er hos os.*

Federico J. Pagura 1979
Dansk: Holger Lissner 1999, 2013


### 885 (Bibelsk)

*Mel.: Merete Wendler 1999*

Døm ikke den, der falder,
og den, der ligger ned,
men svar ham, når han kalder,
med Guds barmhjertighed.

Mål ikke den, du møder,
med knebent målebånd,
for den, der dømmer, dømmes
i samme strenge ånd.

Tro ikke, du kan fjerne
din næstes skæve splint,
når øjet har en bjælke,
som gør, du famler blindt.

Den bjælke får os til at
fordømme andres fejl,
fordi vi ikke ønsker
at se i deres spejl.

Så ligner vi de fromme,
der naglede ham fast
til døden på en bjælke
som spotter og fantast.

Men han blev ved at bede,
han bad for dig og mig,
og mens han beder, binder
os fast til Gud og sig.

Men han blev ved at bede,
han bad for dig og mig,
og mens han beder, binder
os fast til Gud og sig.

Kast, Jesus, i din nåde
min bjælke på dit bål,
og lad din godhed råde
hos os med topfyldt mål!

(Luk 6,36--42)
Holger Lissner 1993, 2011 og 2015


### 886 (Bibelsk)

*Mel.: Erik Sommer 1999*

Du venter at finde os vågne,
den morgen du kommer igen,
at ingen af dem, du har elsket,
har sløvet din kærlighed hen,
men levet i håbet om lyset,
bevidste i dagningegyset,
at noget kan blive for sent.

Du venter vel ikke mirakler
af os på den misbrugte jord,
men bare at kærlighedsvejen
mod korset har dagfriske spor,
og at vore hænder har værget,
men aldrig begærlige hærget
det liv, der er svært nok endda.

Det var som den ukendte Jesus
med støv på din kappe du kom
og virkeliggjorde det under,
som verden kun fablede om:
at Skaberen var hos de skabte
og talte til sine fortabte
i jævne fortrolige ord.

Nu er det som Kristus, du kommer
ved Faderens yderste frist,
når kærlighedsfrøet, du så’de
i verden, skal høstes til sidst,
og vi blir kaldt ud under himlen
og genkendt i menneskevrimlen
i lyset af sandhedens dag.

Vi håber, du finder os rede,
den morgen du kommer igen
med evigheds-ansigt og spørger,
hvor kærlighed førte os hen.
Vi håber, du finder os rede,
den morgen du høster din hvede
og kalder os ind til din fred.

Lars Busk Sørensen 1996


## Liv og tro

<a id="887"></a>

### 887 (Næstekærlighed)

*Mel.: Merete Wendler 1996*

Gud i livets dybder,
hør os, når vi beder,
rør os, når vi leder,
lær os livets lov!

Svaret fra det dybe,
fra Guds moderhjerte,
fra Guds brodersmerte,
det er Jesu bud:

Elsk, som jeg har elsket,
vær hinandens hyrder,
bær hinandens byrder,
det er livets lov!

Hans Anker Jørgensen 1980


### 888 (Næstekærlighed)

*Mel.: Willy Egmose 2010*

Vi trækker streger og sætter skel
imellem andre folk og os selv.
Imellem alle dem vi kalder ægte,
og dem hvis ægthed vi så vil benægte.

Han fjerned grænser og sletted skel
og derfor slog de manden ihjel.
I evangeliet får vi at vide,
han stilled sig på de uægtes side.

Han slog en streg over hver en streg
som sættes mellem dig og mig.
Så ikke én af dem Vorherre skabte
skal kaldes udenfor og fortabte.

Et kors det danner, naturligvis,
og det blev så hans kærligheds pris.
Og alle de der faldt uden for stregen
dem slog han følge med på hele vejen.

Johannes Møllehave 1992


### 889 (Lov og nåde)

*Mel.: Willy Egmose 2009*

Du skal elske din næste som dig selv
du skal bære på de andres himmelhvælv
du skal dele dine lykker
ud i tusindvis af stykker

Du skal elske din næste som dig selv
du har døgnvagt på din egne sjæls hotel
du skal åbne dine døre
og la folk gå ind med pløre

Du skal tære på din samvittighed
du skal kæmpe andres kamp hvor de går ned
du skal ud at mærke efter:
Hvem har brug for mine kræfter?

Du skal våge når klokken bliver tolv
du skal hente nogen ud af andres vold
du skal høre dem der græder
lydløst og på fjerne steder

Og når dagen er omme i dig selv
og du ikke gjorde nok alligevel
ligger det du ikke gjorde
på de andres natteborde

Men om natten går livets far herned
og han lægger hånden på dig med sin fred
og hans øjne lyser milde:
Du har lov at være lille

Iben Krogsdal 2009


### 890 (Undren og nærvær)

*Mel.: Ole Schmidt 1986*

Muren er sin egen skrift,
og træets bark er sprog,
bølgens arabesk i drift
et digt i tidens bog.

Se! -- hvert tegns uendelighed,
et nu, som bare er!
Noget er! -- Jeg undres ved
alt liv, der råber: Vær!

Skjulte Gud -- I Jesu ord
er verden ny og kær!
Bøn er tak, og sang er tro --
Så vær os hjertenær!

Jørgen Gustava Brandt 1986


### 891 (Undren og nærvær)

*Mel.: Jakob Lorentzen 2015*

Bagest i haven der sidder jeg tit
kikker på blomster og blade
tænker på livet og det der blev mit
det jeg engang skal forlade

søger jeg, Herre, men himlen er stum
havet ved intet at sige
måne og stjerner er tavse derom --
hvor er dit sted og dit rige?

findes der sangfugle dér hvor du er
svaler der kvidrer ved morgen?
græder du stadig for dem du har kær
mindes du angsten og sorgen?

husker du nætter med rullende tog
tungt gennem mørket derude?
var du den natsværmervinge der slog
blødt mod min oplyste rude?

yderst på bænken -- her sidder jeg lidt
skjult bag ved grene og kviste
beder i stilhed for det der blev mit
dem som jeg frygter at miste

fuglene kvidrer i hassel og pil
her er det sted du vil være
lyse din fred her hvor livet blir til
midt i det kendte og nære.

(Job 28,12--14 og Luk 19,41--42)
Lisbeth Smedegaard Andersen 2011


### 892 (Tro)

*Mel.: Jens Nielsen 1988*

Troen er ikke en klippe
midt i et stormpisket hav,
tro er at sejle trods bølger
over en truende grav.

Troen er ikke det sikre
midt i en verden af fald,
tro er at være til stede,
høre, når nogen har kaldt.

Troen er aldrig artikler
trykt i en indbunden bog,
tro er at vove sig udad
varsom og kærlig og klog.

Troen er det, som kan svigte
i en forfærdelig stund,
troen er det, der kan gribes
midt på den gyngende grund.

Tro er det levende, nære,
som gi’r mig kræfter og mod
så jeg går med dig på vejen,
selv om jeg ikke forstod.

Tro er at løfte din stemme,
der, hvor din fjende har magt,
tro er at satse på håbet
udsat for verdens foragt.

Tro er utrolige kræfter,
som vil forandre alt.
Vove sig dybt ind i mørket,
hvis der for alvor er kaldt.

Jens Rosendal 1987


### 893 (Tro)

*Mel.: Janne Mark 2010*

Min tro er en søgen. I bøger. I kirken.
I ansigter. Samtaler. Tanker. Mit spejl.

Min tro er et skema. Præcist formuleret.
Med logisk struktur. Men så langt fra mig selv.

Min tro er til tider en skræmt lille håben,
et værn imod vanvid. Den nødstedtes råd.

Min tro er som oftest en manglende evne
omtrent som at høre sig selv synge falsk.

Min tro er et lille fragment af mit ego,
som næppe kan anes, i ting jeg har gjort.

Min tro er så rastløs, men naglet til stedet.
I stil med en flugt i en mareridtsdrøm.

Min tro er et kaos maskeret som orden.
En svimlende undren. Et vægtløst stillads.

Min tro er sekunder, hvor alt giver mening;
men også de timer, hvor alt kun er grus.

Min tro er en venten. En venten på nedbør.
En dværgvækst, der hverken vil gro eller dø.

Min tro er en tro på en dag at få givet
den barnlige tillid -- det evige liv.

Claus Præstholm 2000, 2015


### 894 (Tro)

*Mel.: Thomas Reil 2015*

Se, hvad jeg har til Dig som gave
fra dette sted på vores Jord:
Et billede af Edens have,
en blomst, der synger blindt:
Jeg tror!

-- Jeg tror på livet og på døden,
på denne rejse mellem ord,
som hilser Dig i morgenrøden
og atter smuldrer ind til jord ...

-- på sindets lange vej tilbage
til tanken, der begyndte alt,
-- og på det svimle mønster i os
ud fra det sted, hvor Du har kaldt ...

-- på fortids fremtid, dybt forstået,
mens tanken klares mer’ og mer’
til, hvad kun Din ånd har formået.
En dag vi vender os og ser,

at Du var med os alle dage
som trin bag ryggen, nærheds duft,
og hvad der endnu står tilbage
er klart som glædens morgenluft.

Genkendelse i Dine øjne,
da Du går hen mod *den, som er*,
og som Du midt i verdens løgne
blev kaldet til at møde her.

Genkendelse og sansers gave:
at Du er mig, og jeg blir Dig
dér, hvor vi mødes mellem grave
i tiden på en evig vej.

En vej, der var, før dybets magter
lod verden gløde bort i trods,
og hvor alene Du nu agter
at rejse ind at finde os.

Ole Sarvig 1981


### 895 (Tro)

*Mel.: Jesper Gottlieb 2014*

Han glemmer mig aldrig i afgrundens nat
han løser min ensomheds gåde
når månen er presset og lægger sin hat
så sejler han frugten i både.

Han husker at skinne i solen for dig
han rødmer, når dagen får ende
og dermed er lyset i verden på vej
og håbet om også at brænde.

Han klipper en stjerne af himmelpapir
han sætter den op ved mit gærde
i tusmørket ligner den kirkernes spir
og fremtider, uret må lære.

Han kaster en fredsdue over dit hus
hvor safterne stiger og synker
det sure, det søde og menneskers knus
det tegner han på dig som rynker.

Han dækker et bord til den tørstige hær
han åbner sin puls i et bæger
en dag som i dag med et firkantet vejr
er regnbuespidserne læger.

Simon Grotrian 2007


### 896 (KLage)

*Mel.: Som tørstige hjort monne skrige (DDS 410)*

Som hjorten der tørster ved søen
og skriger af ubevidst savn
som løfter de tunge gevirer
mod mørkets forstørrede favn
sådan har jeg skreget min længsel
igennem den daglige trængsel
og ud af mit blodrøde savn

Jeg så den i barndommens skove
jeg så den i stuernes grå
det guldaldermalede ansigt
den måde den stirrede på
i vandspejlet dådyrets øjne
de voksnes forklarede løgne
jeg så og jeg så og jeg så

Min hjort er herinde, den tørster
ved kranieskovsøens bred
et byrum har tårnhøje skygger
af indsunken virkelighed
er dette det hele -- det hele?
Er verden kun enkelte dele?
Er dette det eneste sted?

Jeg sitrer med blodtrykket dæmpet
og mødes til brunch med en ven
vi fanger mirakler i solen
men så er jeg ensom igen
for snart skal jeg falde alene
fra aldrens projektløse scene
og klamre mig panisk til den

Jeg vågner med angstsved om natten
jeg gisper og sætter mig op
hvad er det jeg ikke kan miste?
Hvad er det der ryster min krop?
Er rummet befolket af tomhed?
Er verden forladt bag sin fromhed?
Er mørket det yderste stop?

Så kører jeg angstfyldt på vejen
trafikken formørker min sjæl
jeg vandrer på motorvejsbroen:
her kunne man slå sig ihjel
jeg svimler for asfalten kalder
mit fokus forsvinder, jeg falder;
men falder jeg? Falder jeg selv?

Hvorfor er der ingen der hører
de bønner der ætser min mund?
Skal mørket kun snurre og dreje
om sjælen sekund for sekund?
Og er du der, Gud, hvor du råder
på næsten ubærlige måder
og uden en ordentlig grund?

Jeg håber du kaster dit øje
på dagens atomiske brud
at dybt i min afmagts tunneller
skal vejen igen føre ud
en dag skal jeg stige tilbage
igennem den yderste klage
og gispe: Så var du der, Gud!

Iben Krogsdal 2013


### 897 (Klage)

*Mel.: Svein Møller 1990*

Den lyse dag blev vendt
til nat, hvor intet lys er tændt,
og ingen stjerner er at se.
Å Gud, vi vil så gerne tro
at du er omsorgsfuld og god.
Men hvordan kunne dette ske?

Vi kender ingen vej,
men kommer med vor sorg til dig
og går som barnet til sin far.
Vi bærer klage i vort savn.
I afmagt råber vi dit navn.
Å Herre Kristus, giv os svar!

Ind i den dybe kval,
trods al vor vantro, Herre tal.
Lad dine ord dog trænge ind.
Når ikke vi vor vej forstår,
så tal til os med syge sår.
Giv trøst og tro til bittert sind.

Liv Nordhaug 1988
Dansk: Kirsten Tange Jørgensen


### 898 (Det levede liv)

*Mel.: Erling Lindgren 2011*

Mit menneskeliv har været
en samtale med dig, Gud,
om drømmen du lod mig drømme,
om længslerne du lod strømme,
om alt det der blot trak ud.

Jeg så mine muligheder
forsvinde fra dag til dag,
jeg så mine skibe brænde,
og du lod det bare hænde
som endnu en håbløs sag.

Jeg vidste du var min Skaber,
og tanken var stor og rig.
Jeg stod på din jord og vidste:
»Jeg har ikke mer at miste,
men du er ufattelig.«

Så blev det mit liv på jorden,
mens årstider gik i ring,
at vandre i tro -- og tabe
og undrende se dig skabe
det største af ingenting.

Jeg ved at du aldrig svarer
som jeg havde regnet med,
men dyb som din stjernehimmel,
mangfoldig som livets vrimmel,
er Skaber, din kærlighed.

Lars Busk Sørensen 2010


### 899 (Det levede liv)

*Mel.: Bent Fabricius-Bjerre 2015*

Du lagde livstid i min krop
du kaldte mine kære frem
du sagde: Her er mine børn.
Det husker jeg på vejen hjem

At åbne verden skridt for skridt
at flytte ud og komme frem
at stå som ung på verdens kant.
Det husker jeg på vejen hjem

De store muligheders tid
at danse lige ind i dem
de børn jeg fik og ikke fik.
Dem husker jeg på vejen hjem

Og tiden gik med sorg og sang
og årene skrev knæfald frem
i aftensolen stod mit navn.
Det husker jeg på vejen hjem

Og tog jeg fejl og faldt jeg hårdt
og førte jeg mig solklart frem
så sank jeg altid i din hånd.
Det husker jeg på vejen hjem

Og dagene der steg af tak
og åndedrag og alle dem
der gik med mig en tid et sted.
Dem husker jeg på vejen hjem

Du kære Gud, din vilje ske
forson mig mildt med alle dem
der kom og gik. Det liv jeg fik.
Og lys for mig på vejen hjem

Iben Krogsdal 2015

