---
layout: page
title: Det gamle testamente (Es – Mal)
lang: da
---

------------------------------------------------------------------------

[GTa: 1 Mos – 5 Mos](http://www.bochen.dk/gta/)  
[GTb: Jos – Est](http://www.bochen.dk/gtb/)  
[GTc: Job – Højs](http://www.bochen.dk/gtc/)  
[NT](http://www.bochen.dk/nt/)

------------------------------------------------------------------------

Es: [1](#es-1) [2](#es-2) [3](#es-3) [4](#es-4) [5](#es-5) [6](#es-6) [7](#es-7) [8](#es-8) [9](#es-9) [10](#es-10) [11](#es-11) [12](#es-12) [13](#es-13) [14](#es-14) [15](#es-15) [16](#es-16) [17](#es-17) [18](#es-18) [19](#es-19) [20](#es-20) [21](#es-21) [22](#es-22) [23](#es-23) [24](#es-24) [25](#es-25) [26](#es-26) [27](#es-27) [28](#es-28) [29](#es-29) [30](#es-30) [31](#es-31) [32](#es-32) [33](#es-33) [34](#es-34) [35](#es-35) [36](#es-36) [37](#es-37) [38](#es-38) [39](#es-39) [40](#es-40) [41](#es-41) [42](#es-42) [43](#es-43) [44](#es-44) [45](#es-45) [46](#es-46) [47](#es-47) [48](#es-48) [49](#es-49) [50](#es-50) [51](#es-51) [52](#es-52) [53](#es-53) [54](#es-54) [55](#es-55) [56](#es-56) [57](#es-57) [58](#es-58) [59](#es-59) [60](#es-60) [61](#es-61) [62](#es-62) [63](#es-63) [64](#es-64) [65](#es-65) [66](#es-66)  
Jer: [1](#jer-1) [2](#jer-2) [3](#jer-3) [4](#jer-4) [5](#jer-5) [6](#jer-6) [7](#jer-7) [8](#jer-8) [9](#jer-9) [10](#jer-10) [11](#jer-11) [12](#jer-12) [13](#jer-13) [14](#jer-14) [15](#jer-15) [16](#jer-16) [17](#jer-17) [18](#jer-18) [19](#jer-19) [20](#jer-20) [21](#jer-21) [22](#jer-22) [23](#jer-23) [24](#jer-24) [25](#jer-25) [26](#jer-26) [27](#jer-27) [28](#jer-28) [29](#jer-29) [30](#jer-30) [31](#jer-31) [32](#jer-32) [33](#jer-33) [34](#jer-34) [35](#jer-35) [36](#jer-36) [37](#jer-37) [38](#jer-38) [39](#jer-39) [40](#jer-40) [41](#jer-41) [42](#jer-42) [43](#jer-43) [44](#jer-44) [45](#jer-45) [46](#jer-46) [47](#jer-47) [48](#jer-48) [49](#jer-49) [50](#jer-50) [51](#jer-51) [52](#jer-52)  
Klages: [1](#klages-1) [2](#klages-2) [3](#klages-3) [4](#klages-4) [5](#klages-5)  
Ez: [1](#ez-1) [2](#ez-2) [3](#ez-3) [4](#ez-4) [5](#ez-5) [6](#ez-6) [7](#ez-7) [8](#ez-8) [9](#ez-9) [10](#ez-10) [11](#ez-11) [12](#ez-12) [13](#ez-13) [14](#ez-14) [15](#ez-15) [16](#ez-16) [17](#ez-17) [18](#ez-18) [19](#ez-19) [20](#ez-20) [21](#ez-21) [22](#ez-22) [23](#ez-23) [24](#ez-24) [25](#ez-25) [26](#ez-26) [27](#ez-27) [28](#ez-28) [29](#ez-29) [30](#ez-30) [31](#ez-31) [32](#ez-32) [33](#ez-33) [34](#ez-34) [35](#ez-35) [36](#ez-36) [37](#ez-37) [38](#ez-38) [39](#ez-39) [40](#ez-40) [41](#ez-41) [42](#ez-42) [43](#ez-43) [44](#ez-44) [45](#ez-45) [46](#ez-46) [47](#ez-47) [48](#ez-48)  
Dan: [1](#dan-1) [2](#dan-2) [3](#dan-3) [4](#dan-4) [5](#dan-5) [6](#dan-6) [7](#dan-7) [8](#dan-8) [9](#dan-9) [10](#dan-10) [11](#dan-11) [12](#dan-12)  
Hos: [1](#hos-1) [2](#hos-2) [3](#hos-3) [4](#hos-4) [5](#hos-5) [6](#hos-6) [7](#hos-7) [8](#hos-8) [9](#hos-9) [10](#hos-10) [11](#hos-11) [12](#hos-12) [13](#hos-13) [14](#hos-14)  
Joel: [1](#joel-1) [2](#joel-2) [3](#joel-3) [4](#joel-4)  
Am: [1](#am-1) [2](#am-2) [3](#am-3) [4](#am-4) [5](#am-5) [6](#am-6) [7](#am-7) [8](#am-8) [9](#am-9)  
Obad: [1](#obad-1)  
Jon: [1](#jon-1) [2](#jon-2) [3](#jon-3) [4](#jon-4)  
Mika: [1](#mika-1) [2](#mika-2) [3](#mika-3) [4](#mika-4) [5](#mika-5) [6](#mika-6) [7](#mika-7)  
Nah: [1](#nah-1) [2](#nah-2) [3](#nah-3)  
Hab: [1](#hab-1) [2](#hab-2) [3](#hab-3)  
Sef: [1](#sef-1) [2](#sef-2) [3](#sef-3)  
Hagg: [1](#hagg-1) [2](#hagg-2)  
Zak: [1](#zak-1) [2](#zak-2) [3](#zak-3) [4](#zak-4) [5](#zak-5) [6](#zak-6) [7](#zak-7) [8](#zak-8) [9](#zak-9) [10](#zak-10) [11](#zak-11) [12](#zak-12) [13](#zak-13) [14](#zak-14)  
Mal: [1](#mal-1) [2](#mal-2) [3](#mal-3)

------------------------------------------------------------------------

## Esajas‘ Bog

### Es 1

**1** Det syn om Juda og Jerusalem, som Esajas, Amos’ søn, modtog, dengang Uzzija, Jotam, Akaz og Hizkija var konger i Juda.

#### Det syndige folk

>  **2** Hør, himmel, lyt, jord,  
> for Herren taler:  
> Børn har jeg opfostret og opdraget,  
> men de har brudt med mig.  
>  **3** Oksen kender sin ejer,  
> æslet sin herres krybbe;  
> men Israel kender ikke mig,  
> mit folk fatter intet.

>  **4** Ve det syndige folk,  
> et folk der er læsset med skyld,  
> en slægt af forbrydere,  
> børn der volder fordærv;  
> de har svigtet Herren,  
> ladet hånt om Israels Hellige  
> og vendt ham ryggen.  
>  **5** Hvor vil I have flere slag,  
> siden I fortsætter frafaldet?  
> Hovedet er ét stort sår,  
> hjertet er blevet sygt.  
>  **6** Fra isse til fod er der ikke et helt sted,  
> kun flænger, skrammer og åbne sår;  
> de er ikke presset ud og forbundet  
> eller lindret med olie.  
>  **7** Jeres land er en ødemark,  
> jeres byer er brændt ned,  
> fremmede fortærer jeres jord  
> for øjnene af jer;  
> det er en ødemark som Sodomas ødelæggelse.  
>  **8** Kun Zions datter er tilbage,  
> som en hytte i vingården,  
> som et vagtskur i melonmarken,  
> som en belejret by.  
>  **9** Havde ikke Hærskarers Herre  
> levnet os nogle få overlevende,  
> var vi blevet som Sodoma  
> og havde lignet Gomorra.

>  **10** Hør Herrens ord,  
> Sodomas stormænd,  
> lyt til vor Guds belæring,  
> Gomorras folk!  
>  **11** Hvad skal jeg med jeres mange slagtofre?  
> siger Herren.  
> Jeg er mæt af brændofre af væddere  
> og fedtet af fedekvæg;  
> blod af tyre, lam og bukke  
> vil jeg ikke have.  
>  **12** Når I kommer for at se mit ansigt,  
> hvem kræver så af jer,  
> at mine forgårde bliver trampet ned?  
>  **13** Bring ikke flere tomme afgrødeofre,  
> røgelsesoffer væmmes jeg ved.  
> Nymånedag og sabbat, festforsamling  
> – jeg kan ikke udholde festdag og ondskab;  
>  **14** jeg hader  
> jeres nymånedage og fester,  
> de er blevet en byrde,  
> jeg ikke kan bære.  
>  **15** Når I rækker hænderne frem imod mig,  
> lukker jeg øjnene;  
> hvor meget I end beder,  
> hører jeg det ikke.  
> Jeres hænder er fulde af blod,  
>  **16** vask jer, rens jer!  
> Fjern jeres onde gerninger  
> fra mine øjne,  
> hold op med at handle ondt,  
>  **17** lær at handle godt!  
> Stræb efter ret,  
> hjælp den undertrykte,  
> skaf den faderløse ret,  
> før enkens sag!

>  **18** Kom, lad os gå i rette med hinanden,  
> siger Herren.  
> Er jeres synder som skarlagen,  
> kan de blive hvide som sne;  
> er de røde som purpur,  
> kan de blive som uld.  
>  **19** Hvis I er villige og lydige,  
> skal I fortære landets goder;  
>  **20** men hvis I er modvillige og genstridige,  
> skal I fortæres af sværdet.  
> Herren selv har talt.

>  **21** Tænk, at hun skulle blive skøge,  
> den trofaste by!  
> Engang var den fuld af ret,  
> retfærdighed boede i den,  
> nu bor der mordere!  
>  **22** Dit sølv er blevet til slagger,  
> din vin er blandet med vand.  
>  **23** Dine stormænd er oprørske;  
> de er i ledtog med tyve.  
> Alle elsker bestikkelse  
> og jager efter gaver;  
> de skaffer ikke den faderløse ret  
> og tager sig ikke af enkens sag.  
>  **24** Derfor siger Herren,  
> Hærskarers Herre, Israels Mægtige:  
> Ve dem! Jeg gør gengæld mod mine fjender  
> og tager hævn over mine modstandere.  
>  **25** Jeg vender min hånd imod dig;  
> jeg udrenser dine slagger med lud  
> og udskiller alt dit bly.  
>  **26** Jeg giver dig dommere som før  
> og rådsherrer som tidligere;  
> så skal du kaldes retfærdigheds by,  
> den trofaste stad.  
>  **27** Zion skal udfries med ret,  
> dens indbyggere med retfærdighed.  
>  **28** Men ulykke skal ramme lovbrydere og syndere,  
> og de, der har svigtet Herren, går til grunde.

>  **29** Skam skal I få af de ege,  
> I elsker,  
> skændsel skal I få af de haver,  
> I har valgt jer!  
>  **30** For I bliver som en eg,  
> hvis blade visner,  
> som en have,  
> der ikke får vand;  
>  **31** den stærke skal blive til blår  
> og hans værk til en gnist;  
> sammen går de op i luer,  
> som ingen kan slukke.

### Es 2

#### Jerusalems kommende herlighed

**1** Det ord om Juda og Jerusalem, som Esajas, Amos’ søn, modtog i et syn.

>  **2** Til sidst skal det ske,  
> at Herrens tempelbjerg står urokkeligt,  
> højt over bjergene,  
> knejsende over højene.  
> Alle folkeslag skal strømme dertil,  
>  **3** talrige folk skal drage af sted og sige:  
> »Kom, lad os drage op til Herrens bjerg,  
> til Jakobs Guds hus;  
> han skal vise os sine veje,  
> og vi vil gå på hans stier.  
> For belæringen udgår fra Zion  
> og Herrens ord fra Jerusalem.«  
>  **4** Han skal skifte ret mellem folkeslagene,  
> fælde dom blandt talrige folk.  
> De skal smede deres sværd om til plovjern  
> og deres spyd til vingårdsknive.  
> Folk skal ikke løfte sværd mod folk,  
> og de skal ikke mere oplæres til krig.  
>  **5** Jakobs hus, kom,  
> lad os vandre i Herrens lys.

#### Menneskets ydmygelse og Herrens ophøjelse

>  **6** Du har forkastet dit folk,  
> Jakobs hus,  
> for de er fulde af Østens væsen  
> og af trolddom som filistrene,  
> og det vrimler med fremmede.  
>  **7** Deres land er fuldt af sølv og guld,  
> og der er ingen ende på deres skatte;  
> deres land er fuldt af heste,  
> og der er ingen ende på deres stridsvogne.  
>  **8** Deres land er fuldt af afguder,  
> de tilbeder deres hænders værk,  
> det deres fingre har lavet.  
>  **9** Mennesket skal bøjes og manden ydmyges.  
> – Du må ikke tilgive dem! –  
>  **10** Søg ind mellem klipperne,  
> skjul dig i jorden  
> i rædsel for Herren  
> og for hans storhed og vælde!  
>  **11** Menneskets stolte blik skal ydmyges,  
> mænds hovmod skal bøjes;  
> Herren alene er ophøjet  
> på den dag.  
>  **12** For Hærskarers Herre har en dag  
> mod alt stolt og hovmodigt,  
> mod alt knejsende, så det ydmyges,  
>  **13** mod alle Libanons cedre,  
> de høje og knejsende,  
> mod alle Bashans ege,  
>  **14** mod alle de høje bjerge,  
> mod alle knejsende højder,  
>  **15** mod alle høje tårne,  
> mod alle stejle mure,  
>  **16** mod alle Tarshish-skibe,  
> mod alle prægtige fartøjer.  
>  **17** Menneskets stolthed skal bøjes,  
> mænds hovmod skal ydmyges;  
> Herren alene er ophøjet  
> på den dag.  
>  **18** Alle afguderne skal forsvinde.  
>  **19** Søg ind i klippehuler og jordhuller  
> i rædsel for Herren  
> og for hans storhed og vælde,  
> når han rejser sig for at skræmme jorden.  
>  **20** Den dag skal mennesker tage  
> deres afguder af sølv  
> og deres afguder af guld,  
> som de har lavet for at tilbede dem,  
> og kaste dem hen til spidsmus og flagermus.  
>  **21** De skal søge ind i klippespalter  
> og i bjergkløfter  
> i rædsel for Herren  
> og for hans storhed og vælde,  
> når han rejser sig for at skræmme jorden.

>  **22** Stol ikke på mennesket,  
> hvis åndedrag er et vindpust;  
> hvad regnes det for?

### Es 3

#### Dommen over folkets ledere

>  **1** Se, Herren, Hærskarers Herre,  
> fjerner fra Jerusalem og fra Juda  
> støtte og stav  
> – hver støtte, der er i brød,  
> og hver støtte, der er i vand –  
>  **2** helt og kriger,  
> dommer og profet,  
> spåmand og ældste,  
>  **3** delingsfører og anset,  
> rådsherre, trolddomskyndig og slangebesværger.  
>  **4** Jeg giver dem drenge som ledere,  
> lømler skal herske over dem.  
>  **5** Folket skal slås indbyrdes,  
> den ene mod den anden;  
> unge sætter sig op mod gamle,  
> ringeagtede mod fornemme.  
>  **6** Når en mand griber fat i sin bror  
> i sin fars hus og siger:  
> »Du har en kappe,  
> du skal være fyrste over os,  
> tag magten over denne ruin!«  
>  **7** da skal han svare:  
> »Jeg vil ikke forbinde sår,  
> og i mit hus er der hverken brød eller kappe,  
> mig skal I ikke gøre til folkets fyrste!«  
>  **8** For Jerusalem snubler,  
> og Juda falder,  
> fordi de i ord og gerning står Herren imod  
> i trods mod hans herlighed.  
>  **9** Deres ansigter vidner imod dem,  
> de fortæller om deres synd som Sodoma, de skjuler intet.  
> Ve dem,  
> de bringer ulykke over sig selv!

>  **10** Lykkelig den retfærdige! Ham går det godt,  
> han skal nyde frugten af sine gerninger.  
>  **11** Ve den uretfærdige! Ham går det ilde,  
> hvad han har gjort, skal ramme ham selv.  
>  **12** Over mit folk hersker et barn,  
> kvinder regerer det.  
> Mit folk, dine vejledere fører dig vild,  
> de gør vejen, du går, til et vildspor.  
>  **13** Herren træder frem til rettergang,  
> han står frem for at dømme folkene.  
>  **14** Herren kommer for at føre sag  
> mod sit folks ældste og dets stormænd:  
> »Det er jer, der har afgnavet vingården,  
> rovet fra de hjælpeløse er i jeres huse.  
>  **15** Hvorfor knuser I mit folk  
> og kværner de hjælpeløses ansigt?«  
> siger Herren, Hærskarers Herre.

#### Dommen over overklassens kvinder

**16** Herren siger:

> Zions døtre er stolte,  
> de går med knejsende nakke  
> og med kælne blikke,  
> de tripper af sted  
> med ringlende ankelkæder;  
>  **17** derfor vil Herren gøre Zions døtre skaldede  
> og blotte deres isse.

**18** På den dag fjerner Herren deres pynt: Ankelkæder, soltegn og månetegn, **19** øreringe, armbånd og slør, **20** hovedklæder, ankellænker, brystbånd, lugtedåser og amuletter, **21** fingerringe og næseringe, **22** festklæder, kapper, slag og tasker, **23** spejle, kjortler, turbaner og sjaler.

>  **24** Så kommer der  
> stank i stedet for balsamduft,  
> reb i stedet for bælte,  
> skaldethed i stedet for frisure,  
> sæk om livet i stedet for festdragt.  
>  Ja, i stedet for skønhed – !

>  **25** Mændene hos dig skal falde for sværdet,  
> dine helte i kampen;  
>  **26** Zions porte skal klage og sørge,  
> ribbet for alt sidder hun på jorden.

### Es 4

>  **1** På den dag skal syv kvinder  
> gribe fat i den samme mand og sige:  
> »Vi holder os selv med kost  
> og sørger for vores eget tøj,  
> blot vi må bære dit navn.  
> Tag vanæren fra os!«

#### Frelsen på Zion for Israels rest

**2** På den dag bliver Herrens spire til herlighed og ære, og landets frugt bliver til stolthed og pryd for Israels overlevende. **3** De, der er til rest i Zion, de, der bliver tilbage i Jerusalem, skal kaldes hellige, alle i Jerusalem, der er indskrevet til livet. **4** Når Herren har vasket urenheden af Zions døtre og har skyllet blodet ud af Jerusalem med dommens og udrensningens ånd, **5** så skaber Herren over hele Zions bjerg og over festforsamlingen dér en sky om dagen og en rygende og flammende ild om natten, for over alt herligt skal der være et dække. **6** Der skal være en hytte, som kan skygge mod heden om dagen og give ly og læ mod skybrud og regn.

### Es 5

#### Sangen om vingården

>  **1** Jeg vil synge en sang om min ven,  
> min elskedes sang om hans vingård.  
> Min ven havde en vingård  
> på en frugtbar skråning.  
>  **2** Han gravede den, rensede den for sten  
> og plantede den til med vinstokke.  
> Han byggede et vagttårn i den  
> og udhuggede også en perse.  
> Han ventede, at den ville give vindruer,  
> men den gav vilddruer.  
>  **3** Og nu, Jerusalems indbyggere, Judas mænd,  
> døm mellem mig og min vingård.  
>  **4** Hvad var der mere at gøre ved min vingård,  
> som jeg ikke har gjort?  
> Når jeg ventede, at den ville give vindruer,  
> hvorfor gav den så vilddruer?  
>  **5** Men nu vil jeg lade jer vide,  
> hvad jeg vil gøre ved min vingård:  
> Jeg vil fjerne hegnet om den,  
> så den bliver afgnavet,  
> nedrive gærdet om den,  
> så den bliver trampet ned.  
>  **6** Jeg lader den forfalde,  
> den bliver hverken beskåret eller hakket,  
> så den gror til med tjørn og tidsel,  
> og jeg forbyder skyerne  
> at give den regn.  
>  **7** For Hærskarers Herres vingård er Israels hus,  
> og Judas mænd er hans yndlingsplante.  
> Han ventede ret,  
> men der kom retsløshed.  
> Han ventede retfærdighed,  
> men der kom nødskrig.

#### Veråb over de ansvarsløse

>  **8** Ve dem, der lægger hus til hus  
> og føjer mark til mark,  
> indtil der ikke er mere plads,  
> og I bor alene i landet.  
>  **9** Fra Hærskarers Herre lyder det i mine ører:  
> De mange huse skal lægges øde,  
> store og fine huse skal stå tomme;  
>  **10** for ti tønder land  
> giver kun ét anker,  
> og to tønder såsæd  
> giver kun én sæk korn.

>  **11** Ve dem, der fra tidlig morgen  
> jager efter øl  
> og langt ud på aftenen  
> blusser af vin.  
>  **12** Med citer og harpe, med pauke og fløjte  
> og med vin holder de gilde;  
> men Herrens gerninger har de ikke øje for,  
> hans hænders værk ser de ikke.  
>  **13** Derfor skal mit folk føres bort,  
> for de forstår ingenting;  
> de fornemme dør af sult,  
> folkets mængde vansmægter af tørst.  
>  **14** Derfor åbner dødsriget sit svælg,  
> spærrer det op på vid gab,  
> og ned styrter både de fornemme og den larmende hob,  
> det lystigt buldrende slæng.  
>  **15** – Mennesket skal bøjes, manden ydmyges,  
> de stoltes blik skal ydmyges;  
>  **16** men Hærskarers Herre ophøjes ved dommen,  
> den hellige Gud helliges ved retfærdighed –  
>  **17** Får skal græsse som på en græsgang,  
> geder skal æde i de fedes ruiner.

>  **18** Ve dem, der holder skylden i løgnens reb  
> og synden i vognskagler,  
>  **19** dem, som siger:  
> Nu skal han skynde sig med sit værk,  
> så vi kan se det;  
> lad Israels Helliges plan  
> snart blive til virkelighed,  
> så vi kan lære den at kende!

>  **20** Ve dem, der kalder det onde godt  
> og det gode ondt,  
> som gør mørke til lys  
> og lys til mørke,  
> gør det bitre sødt  
> og det søde bittert.

>  **21** Ve dem, der er vise i egne øjne  
> og forstandige efter egen mening.

>  **22** Ve dem, der er helte til at drikke vin  
> og dygtige til at krydre øl,  
>  **23** dem, der frikender skyldige mod bestikkelse  
> og berøver uskyldige deres ret.  
>  **24** Derfor, som ilden fortærer strå,  
> og hø synker sammen i flammerne,  
> skal deres rod rådne  
> og deres blomst hvirvles bort som støv.  
> For de har forkastet Hærskarers Herres lov  
> og ladet hånt om Israels Helliges ord.

#### Trussel om fjendehærens angreb

>  **25** Derfor er Herrens vrede flammet op mod hans folk,  
> han har løftet sin hånd imod det og slået det,  
> så bjergene rystede,  
> og ligene lå som skarn på gaderne.  
> Trods det har hans vrede ikke lagt sig,  
> hans hånd er stadig løftet.

>  **26** Så rejser han banner for et folk fra det fjerne,  
> han fløjter ad det fra jordens ende,  
> og se, det kommer hurtigt og let.  
>  **27** Ingen bliver træt, ingen snubler,  
> ingen blunder eller sover;  
> intet bælte løsnes,  
> ingen sandalrem brister.  
>  **28** Dets pile er hvæsset,  
> alle buer er spændt;  
> hestenes hove er som flint,  
> vognhjulene som en hvirvelvind.  
>  **29** Folkets brøl er som hunløvens,  
> det brøler som ungløver;  
> det knurrer, griber byttet  
> og bringer det i sikkerhed, ingen kan redde det.

>  **30** Det knurrer imod det på den dag,  
> som når havet knurrer.  
> Ser man ud over landet,  
> er der mørke og trængsel,  
> lyset er blevet til mørke under skyerne.

### Es 6

#### Esajas kaldes til profet

**1** I kong Uzzijas dødsår så jeg Herren sidde på en højt ophøjet trone, og hans slæb fyldte templet. **2** Serafer stod omkring ham. De havde hver seks vinger; med de to skjulte de ansigtet, med de to skjulte de fødderne, og med de to fløj de. **3** De råbte til hinanden:

> »Hellig, hellig, hellig er Hærskarers Herre,  
> hele jorden er fuld af hans herlighed!«

**4** Deres råb fik dørtappene til at ryste, og huset fyldtes med røg.

**5** Da sagde jeg:

> »Ve mig, det er ude med mig,  
> for jeg er en mand med urene læber,  
> jeg bor i et folk med urene læber,  
> og nu har mine øjne set kongen, Hærskarers Herre.«

**6** Men en af seraferne fløj hen til mig; i hånden havde han et stykke gloende kul, som han havde taget fra alteret med en tang. **7** Han berørte min mund og sagde:

> »Nu har dette rørt dine læber,  
> din skyld er fjernet, og din synd er sonet.«

**8** Da hørte jeg Herren sige: »Hvem skal jeg sende? Hvem vil gå bud for os?« Jeg svarede: »Her er jeg, send mig!« **9** Så sagde han:

> »Gå hen og sig til dette folk:  
> I skal høre og høre, men intet fatte,  
> I skal se og se, men intet forstå.  
>  **10** Dæk dette folks hjerte med fedt,  
> gør deres ører tunge, luk deres øjne til,  
> for at de ikke skal se med øjnene,  
> høre med ørerne og fatte med hjertet  
> og vende om, så han må helbrede dem.«

**11** Jeg spurgte: »Hvor længe, Herre?« og han svarede:

> »Indtil byerne ligger øde uden indbyggere,  
> husene uden mennesker,  
> og jorden er blevet en ørken.«  
>  **12** Herren vil fjerne menneskene,  
> og landet bliver øde og forladt.  
>  **13** Og er der endnu en tiendedel tilbage,  
> skal også den udryddes,  
> som når en terebinte eller en eg bliver fældet,  
> og der bliver en stub tilbage.  
> Dens stub er hellig sæd.

### Es 7

#### Immanuelstegnet under truslen fra Assyrien

**1** Dengang Akaz, Jotams søn, Uzzijas sønnesøn, var konge i Juda, drog Arams konge, Resin, og Israels konge, Peka, Remaljas søn, op til angreb på Jerusalem. Men de kunne ikke erobre den. **2** Da det blev meddelt Davids hus, at Aram havde slået lejr i Efraim, skælvede hans hjerte og hans folks hjerte, som skovens træer skælver for blæsten. **3** Da sagde Herren til Esajas: »Gå ud sammen med din søn Shearjashub og mød Akaz ved enden af Øvredammens vandledning, ved vejen til vaskepladsen, **4** og sig til ham: Tag dig i agt, og hold dig i ro! Frygt ikke! Tab ikke modet over disse to rygende stykker træ, Resins og Arams og Remaljas søns glødende vrede, **5** fordi Aram har planlagt ondt imod dig sammen med Efraim og Remaljas søn og sagt: **6** Kom, lad os gå imod Juda, jage det en skræk i livet og rive det til os; så indsætter vi Tab’als søn som konge der!

**7** Dette siger Gud Herren:

> Det skal ikke lykkes,  
> det skal ikke ske!  
>  **8** For Arams hoved er Damaskus,  
> og Damaskus’ hoved er Resin.  
> Femogtres år endnu,  
> så er Efraim knust og ikke længere et folk.  
>  **9** Efraims hoved er Samaria,  
> og Samarias hoved er Remaljas søn.  
> Holder I ikke fast ved mig,  
> holder jeg ikke fast ved jer!«

**10** Herren talte på ny til Akaz: **11** »Bed om et tegn fra Herren din Gud, nede fra dødsriget eller oppe fra det høje.« **12** Akaz svarede: »Jeg vil ikke bede om noget tegn, for jeg vil ikke udæske Herren.« **13** Da sagde Esajas: »Hør nu, Davids hus. Er det ikke nok, at I er mennesker til besvær? Skal I også besvære min Gud? **14** Men Herren vil selv give jer et tegn: Se, den unge kvinde skal blive med barn og føde en søn, og hun skal give ham navnet Immanuel. **15** Tykmælk og honning skal han leve af, til han forstår at vrage det onde og vælge det gode. **16** For inden drengen forstår at vrage det onde og vælge det gode, skal det land lægges øde, hvis to konger du gruer for. **17** Over dig og dit folk og din fars hus skal Herren sende dage, som der ikke har været magen til, siden Efraim rev sig løs fra Juda – assyrerkongen.«

>  **18** På den dag  
> fløjter Herren ad fluerne  
> ved udløbet af kanalerne i Egypten  
> og ad bierne i Assyrien.  
>  **19** De kommer alle sammen og slår sig ned  
> i dalslugter og klippespalter,  
> i alle tjørnekrat og ved alle vandingssteder.

>  **20** På den dag  
> afrager Herren med en kniv,  
> som han har lejet på den anden side floden  
> – med assyrerkongen –  
> hårene både på hovedet og på underkroppen;  
> selv skægget fjerner den.

>  **21** På den dag  
> holder en mand en kvie og et par får,  
>  **22** og med den mængde mælk, de giver,  
> kan han spise tykmælk.  
> Ja, alle, der er tilbage i landet,  
> skal spise tykmælk og honning.

>  **23** På den dag  
> skal hvert sted med tusind vinstokke,  
> til en værdi af tusind sekel sølv,  
> blive til tjørn og tidsel.  
>  **24** Dér færdes man med bue og pil,  
> for hele landet er blevet til tjørn og tidsel.  
>  **25** Og alle de bjerge, hvor man hakker med hakke,  
> holder man sig fra af frygt for tjørn og tidsel.  
> Det bliver til overdrev for kvæg,  
> det trampes ned af får.

### Es 8

**1** Herren sagde til mig: »Tag en stor tavle og skriv på den med menneskeskrift: Le-Maher-Shalal Hash-Baz. **2** Jeg vil skaffe mig troværdige vidner, præsten Urija og Zekarja, Jeberekjas søn.«

**3** Så lå jeg hos profetinden; hun blev gravid og fødte en søn. Og Herren sagde til mig: »Kald ham Maher-Shalal Hash-Baz. **4** For inden drengen kan sige far og mor, skal rigdommen fra Damaskus og byttet fra Samaria bringes til assyrerkongen.«

>  **5** Herren talte på ny til mig:  
>  **6** Dette folk har forkastet  
> Siloas sagte rindende strømme og har mistet modet  
> – Resin og Remaljas søn –  
>  **7** derfor lader Herren flodens stærke og vældige strømme  
> – assyrerkongen i al hans vælde –  
> skylle hen over dem.  
> Den skal stige over alle flodlejer  
> og gå over alle bredder;  
>  **8** den oversvømmer Juda, vælter frem og stiger,  
> indtil den når dem til halsen.  
> Dens udbredte vinger  
> skal fylde hele dit land, Immanuel.

>  **9** Slut jer sammen, I folkeslag, men rædsel skal gribe jer,  
> lyt efter, alle jordens fjerne egne!  
> Spænd bælte, men rædsel skal gribe jer,  
> spænd bælte, men rædsel skal gribe jer!  
>  **10** Læg råd op, de bliver brudt!  
> Indgå aftaler, de står ikke ved magt!  
> Immanuel!

**11** Dette sagde Herren til mig, da hans hånd greb mig, og han advarede mig mod at vandre ad dette folks vej:

>  **12** »I skal ikke kalde alt det sammensværgelse,  
> som dette folk kalder sammensværgelse;  
> frygt ikke, hvad de frygter,  
> nær ingen rædsel!  
>  **13** I skal hellige Hærskarers Herre,  
> han skal være jeres frygt og rædsel.  
>  **14** Han skal være en helligdom,  
> en anstødssten, en klippe til at snuble over,  
> for Israels to huse,  
> en fælde og snare for Jerusalems indbyggere.  
>  **15** Mange skal snuble,  
> de skal falde og lemlæstes,  
> de bliver fanget i snaren.«

>  **16** Jeg binder til for budskabet,  
> jeg forsegler belæringen hos mine disciple.  
>  **17** Jeg venter på Herren,  
> der har skjult sit ansigt for Jakobs hus,  
> jeg sætter min lid til ham.  
>  **18** Og jeg og de børn, Herren har givet mig,  
> er tegn og varsler i Israel  
> fra Hærskarers Herre, der bor på Zions bjerg.

**19** Siger man til jer: »I skal søge til dødemanerne og til sandsigerne, der hvisker og mumler; skal et folk ikke søge til sine guder, til de døde til fordel for de levende?« **20** så skal den, der ingen morgenrøde ser, svare: »Til belæringen og til budskabet.«

>  **21** Han skal vandre omkring i landet, plaget og sulten,  
> og når han sulter, bliver han rasende  
> og forbander sin konge og sin Gud.  
> Ser han mod det høje,  
>  **22** eller stirrer han ud over landet,  
> er der nød og mørke, trængsels mørke,  
> i mulmet er han stødt ud.

#### Davidssønnens fødsel

>  **23** Dog skal der ikke være mørke  
> for landet, som nu er i trængsel.  
> Som Herren tidligere  
> bragte skam over Zebulons land  
> og Naftalis land,  
> bringer han i fremtiden ære  
> over Vejen langs Havet,  
> Landet på den anden side af Jordan  
> og Folkeslagenes Galilæa.

### Es 9

>  **1** Det folk, der vandrer i mørket,  
> skal se et stort lys,  
> lyset skinner for dem,  
> der bor i mørkets land.

>  **2** Du gør jubelen stærk,  
> du gør glæden stor;  
> de glæder sig for dit ansigt,  
> som man glæder sig over høsten,  
> som man jubler,  
> når man deler byttet.  
>  **3** For det tyngende åg,  
> stangen over deres skulder,  
> og slavefogedens kæp  
> brækker du som på Midjans dag.  
>  **4** Hver støvle,  
> der tramper i larmen,  
> og kappen,  
> der er sølet i blod,  
> skal brændes  
> og fortæres af ild.  
>  **5** For et barn er født os,  
> en søn er givet os,  
> og herredømmet skal ligge  
> på hans skuldre.  
> Man skal kalde ham  
> Underfuld Rådgiver,  
> Vældig Gud,  
> Evigheds Fader,  
> Freds Fyrste.  
>  **6** Stort er herredømmet,  
> freden uden ophør  
> over Davids trone  
> og over hans rige,  
> så han kan grundfæste det  
> og understøtte det  
> med ret og retfærdighed  
> fra nu af og til evig tid.  
> Hærskarers Herres nidkærhed  
> skal udvirke dette.

#### Herrens vrede mod det forhærdede folk

>  **7** Herren har sendt et ord mod Jakob,  
> det har ramt Israel,  
>  **8** hele folket har lært det at kende,  
> Efraim og Samarias indbyggere.  
> Men i hovmod og hjertets overmod sagde de:  
>  **9** »Teglstenene er faldet, men vi bygger med kvadersten;  
> morbærtræerne blev fældet,  
> men vi erstatter dem med cedre.«  
>  **10** Da æggede Herren hans fjender – Resin – imod ham  
> og hidsede hans modstandere op;  
>  **11** Aram fra øst og filistrene fra vest,  
> de slugte Israel med opspilet gab.  
> Trods det har hans vrede ikke lagt sig,  
> hans hånd er stadig løftet.

>  **12** Folket vendte ikke om til ham, der slog det,  
> de søgte ikke Hærskarers Herre.  
>  **13** Da huggede Herren hoved og hale af Israel,  
> sivets top og stængel på samme dag.  
>  **14** Ældste og anset er hoved,  
> profeten, der forkynder løgn, er hale.  
>  **15** Dette folks vejledere førte vild,  
> de, som blev vejledt, blev ført vild.  
>  **16** Derfor glædede Herren sig ikke over dets unge mænd,  
> og han forbarmede sig ikke over dets faderløse og enker;  
> for alle var gudløse og forbrydere,  
> hver mund talte nedrighed.  
> Trods det har hans vrede ikke lagt sig,  
> hans hånd er stadig løftet.

>  **17** Uretten brændte som ild,  
> den fortærede tjørn og tidsel  
> og antændte skovens tætte krat,  
> så røgen hvirvledes op.  
>  **18** Ved Hærskarers Herres vrede blev landet svedet af,  
> og folket blev ildens bytte.  
> Ingen skåner sin næste;  
>  **19** man hugger i sig til højre, men er lige sulten,  
> man æder løs til venstre, men bliver ikke mæt.  
> De æder kødet af deres landsmænd,  
>  **20** Manasse af Efraim, Efraim af Manasse,  
> i fællesskab falder de over Juda.  
> Trods det har hans vrede ikke lagt sig,  
> hans hånd er stadig løftet.

### Es 10

>  **1** Ve jer, der giver onde love  
> og udsteder uretfærdige forordninger  
>  **2** for at afvise de svages sag  
> og berøve mit folks hjælpeløse deres ret,  
> for at udbytte enker  
> og udplyndre faderløse.  
>  **3** Hvad vil I gøre på straffens dag,  
> når uvejret kommer fra det fjerne?  
> Hvem vil I flygte til efter hjælp,  
> og hvor vil I efterlade jeres rigdomme?  
>  **4** Nej, de skal synke i knæ blandt fanger  
> eller falde blandt dræbte.  
> Trods det har hans vrede ikke lagt sig,  
> hans hånd er stadig løftet.

#### Veråb over den hovmodige assyrerkonge

>  **5** Ve Assyrien, min vredes kæp,  
> min harme er stokken i hans hånd.  
>  **6** Jeg sendte ham mod et gudløst folk,  
> beordrede ham imod min vredes folk  
> for at tage bytte og plyndre  
> og trampe det ned som gadens ler.  
>  **7** Men det var ikke det, han havde tænkt sig,  
> det var ikke det, han havde planlagt;  
> nej, han ville tilintetgøre  
> og udrydde mange folk.  
>  **8** Han sagde:  
> »Er mine stormænd ikke konger?  
>  **9** Gik det ikke Kalno som Karkemish?  
> Gik det ikke Hamat som Arpad?  
> Gik det ikke Samaria som Damaskus?  
>  **10** Når min hånd fandt frem  
> til afgudernes riger,  
> hvor der var flere gudebilleder end i Jerusalem og Samaria,  
>  **11** kan jeg så ikke gøre  
> mod Jerusalem og dens gudestøtter,  
> som jeg gjorde mod Samaria og dens afguder?«

**12** Men når Herren har fuldført hele sit værk på Zions bjerg og i Jerusalem, vil jeg straffe Assyriens konge for frugten af hans hjertes hovmod og for hans stolte øjnes pral. **13** For han har sagt:

> »Jeg greb ind med min stærke hånd  
> og i min visdom, for jeg er klog.  
> Jeg fjernede folkenes grænser  
> og plyndrede deres skatte;  
> som den mægtige styrtede jeg herskere fra tronen.  
>  **14** Min hånd fandt frem til folkenes rigdomme  
> som til en fuglerede.  
> Som man samler forladte æg,  
> har jeg samlet hele jorden,  
> og der var ingen, der slog med vingen  
> eller åbnede næbbet og peb.«  
>  **15** Praler øksen over for ham, der hugger med den?  
> Hovmoder saven sig over for ham, der trækker den?  
> Som om kæppen kan svinge ham, der løfter den,  
> eller stokken løfte ham, der ikke er af træ!

>  **16** Derfor sender Herren, Hærskarers Herre,  
> svindsot i hans fede krop,  
> og under hans pragt skal det brænde  
> som en flammende ild.  
>  **17** Israels lys bliver til en ild,  
> dets Hellige til en flamme;  
> den skal brænde og fortære hans tidsel og tjørn  
> på én og samme dag.  
>  **18** Den tilintetgør rub og stub  
> i hans herlige skov og frugthave;  
> han tæres fuldstændig hen.  
>  **19** Resten af træerne i hans skov bliver til at tælle,  
> selv et barn kan skrive dem op.

**20** På den dag skal Israels rest og de overlevende fra Jakobs hus ikke mere støtte sig til ham, der slog dem, men i oprigtighed skal de støtte sig til Herren, Israels Hellige. **21** En rest vender om, Jakobs rest, til den vældige Gud. **22** For selv om dit folk, Israel, er talrigt som havets sand, skal kun en rest vende om. Tilintetgørelsen er besluttet, den strømmer frem med retfærdighed. **23** For Herren, Hærskarers Herre, vil gennemføre den tilintetgørelse, han har besluttet, på hele jorden.

**24** Derfor siger Herren, Hærskarers Herre: »Mit folk, der bor på Zion, frygt ikke for Assyrien, når det slår dig med kæppen og løfter staven over dig, som det skete i Egypten. **25** For det varer kun kort tid, før vreden er forbi; så skal min harme tilintetgøre dem.« **26** Hærskarers Herre skal svinge svøben mod dem, som da Midjan blev slået ved Orebs klippe; han løfter sin stav over havet, som det skete i Egypten.

>  **27** På den dag  
> fjernes hans byrde fra dine skuldre  
> og hans åg fra din nakke,  
> for åget sprænges på grund af fedme.

>  **28** Han rykker frem til Ajjat,  
> går gennem Migron,  
> i Mikmas efterlader han trosset.  
>  **29** De går gennem passet,  
> i Geba slår de lejr for natten.  
> Rama ryster,  
> Sauls Gibea flygter.  
>  **30** Skrig højt, Bat-Gallim,  
> lyt efter, Lajsha,  
> giv svar, Anatot!  
>  **31** Madmena tager flugten,  
> Gebims indbyggere bringer sig i sikkerhed.  
>  **32** Endnu i dag står han i Nob,  
> han svinger hånden mod Zions datters bjerg,  
> Jerusalems høj.

>  **33** Men Herren, Hærskarers Herre,  
> hugger grenene af under rædsel;  
> de knejsende stammer fældes,  
> de høje træer segner.  
>  **34** Han rydder skovens tætte krat med øksen,  
> Libanon falder for den Mægtige.

### Es 11

#### Davidssønnens fredsrige

>  **1** Men der skyder en kvist fra Isajs stub,  
> et skud gror frem fra hans rod.  
>  **2** Over ham hviler Herrens ånd,  
> visdoms og indsigts ånd,  
> råds og styrkes ånd,  
> kundskabs og gudsfrygts ånd;  
>  **3** han lever og ånder i frygt for Herren.  
> Han dømmer ikke efter, hvad hans øjne ser,  
> fælder ikke dom efter, hvad hans ører hører;  
>  **4** han dømmer de svage med retfærdighed,  
> fælder retfærdig dom over landets hjælpeløse.  
> Han slår voldsmanden med sin munds stok,  
> og med læbernes ånde dræber han den uretfærdige;  
>  **5** retfærdighed er bæltet om hans lænder,  
> trofasthed bæltet om hans hofter.

>  **6** Ulven skal bo sammen med lammet,  
> panteren ligge sammen med kiddet;  
> kalv og ungløve græsser sammen,  
> en lille dreng vogter dem.  
>  **7** Koen og bjørnen bliver venner,  
> deres unger ligger sammen,  
> og løven æder strå som oksen.  
>  **8** Spædbarnet leger ved slangens hule,  
> det lille barn stikker sin hånd  
> ind i hugormens hul.  
>  **9** Ingen volder ondt eller ødelæggelse  
> på hele mit hellige bjerg;  
> for landet er fyldt med kundskab om Herren,  
> som vandet dækker havets bund.

>  **10** På den dag  
> skal Isajs rodskud stå som et banner for folkeslagene;  
> til ham skal folkene søge,  
> og hans bolig skal være herlighed.

>  **11** På den dag  
> løfter Herren atter sin hånd  
> for at genvinde den rest af sit folk,  
> der er tilbage i Assyrien og Egypten,  
> Patros, Nubien og Elam,  
> Sinear, Hamat og havets fjerne øer.  
>  **12** Han rejser et banner for folkene,  
> han samler Israels fordrevne  
> og bringer Judas spredte tilbage  
> fra de fire verdenshjørner.  
>  **13** Da forsvinder Efraims skinsyge,  
> og Judas fjendskab udryddes;  
> Efraim er ikke skinsyg på Juda,  
> og Juda er ikke fjendtlig mod Efraim.  
>  **14** I vest slår de ned på filistrenes skulder,  
> sammen plyndrer de Østens folk;  
> Edom og Moab lægger de hånd på,  
> ammonitterne bliver deres undersåtter.  
>  **15** Herren lægger band på Egypterhavets vig,  
> han svinger sin hånd mod floden;  
> med sin kraftige storm  
> slår han den til syv bække,  
> så man kan gå tørskoet over.  
>  **16** Der bliver en banet vej for den rest af hans folk,  
> der er tilbage i Assyrien,  
> ligesom der var for Israel,  
> den dag de drog op fra Egypten.

### Es 12

#### Det frelste Israels lovsang

>  **1** På den dag skal du sige:  
> Jeg takker dig, Herre; du var vred på mig,  
> men din vrede lagde sig, og du trøstede mig.  
>  **2** Gud er min frelse,  
> jeg er tryg, jeg frygter ikke,  
> for Herren er min styrke og lovsang,  
> han blev min frelse.

>  **3** I skal øse vand med glæde  
> af frelsens kilder.

>  **4** På den dag skal I sige:  
> Tak Herren, påkald hans navn!  
> Kundgør hans gerninger for folkene,  
> forkynd, at hans navn er ophøjet!  
>  **5** Lovsyng Herren, for store ting har han gjort,  
> det skal hele jorden vide.  
>  **6** I, som bor på Zion, skal juble og råbe af fryd,  
> for Israels Hellige er stor iblandt jer.

### Es 13

#### Mod Babylonien

**1** Et udsagn om Babylonien, som Esajas, Amos’ søn, modtog i et syn.

>  **2** Rejs banner på det nøgne bjerg,  
> råb til dem og giv tegn til,  
> at de skal drage ind  
> gennem fyrsternes porte.  
>  **3** Jeg har opbudt mine indviede krigere  
> til tjeneste for min vrede;  
> jeg har tilkaldt mine helte,  
> dem som jubler over min storhed.  
>  **4** Hør larmen på bjergene  
> som af et stort folk!  
> Hør kongerigernes buldren,  
> folkeslag der samles!  
> Hærskarers Herre  
> mønstrer sin hær.  
>  **5** De kommer fra et land i det fjerne,  
> fra himlens yderste grænse;  
> Herren kommer med sin vredes redskab  
> for at ødelægge hele jorden.  
>  **6** I skal jamre,  
> for Herrens dag er nær,  
> den kommer som ødelæggelse fra den Almægtige.  
>  **7** Derfor synker alle hænder,  
> alle mister modet.  
>  **8** De gribes af rædsel,  
> krampe og smerter kommer over dem,  
> de får veer som en fødende kvinde;  
> i rædsel stirrer de på hinanden  
> med blussende ansigter.

>  **9** Herrens dag kommer med gru,  
> med harme og flammende vrede  
> for at lægge jorden øde  
> og udrydde dens syndere.  
>  **10** Himlens stjernebilleder  
> lyser ikke,  
> mørk står solen op,  
> månen skinner ikke.  
>  **11** Jeg straffer verden for dens ondskab  
> og de ugudelige for deres synd;  
> jeg gør ende på de overmodiges stolthed  
> og ydmyger voldsmændenes hovmod.  
>  **12** Jeg gør et menneske mere sjældent end det reneste guld,  
> en mand mere sjælden end Ofir-guld.  
>  **13** Derfor får jeg himlen til at ryste,  
> og jorden rokkes fra sit fundament  
> ved Hærskarers Herres harme  
> på hans flammende vredes dag.  
>  **14** Som jagede gazeller,  
> som får, ingen holder sammen,  
> vender de sig, hver til sit folk,  
> flygter, hver til sit land.  
>  **15** Enhver, der bliver fanget, skal gennembores,  
> enhver, der bliver grebet, falder for sværdet.  
>  **16** Deres småbørn knuses  
> for øjnene af dem,  
> husene udplyndres,  
> og kvinderne voldtages.

>  **17** Nu vækker jeg Medien mod dem.  
> Det land regner ikke sølv for noget  
> og tragter ikke efter guld;  
>  **18** med buen strækkes unge mænd til jorden;  
> de viser ikke moderlivets frugt barmhjertighed,  
> de viser ikke børnene skånsel.  
>  **19** Babylonien, det herligste kongerige,  
> kaldæernes stolteste pryd,  
> skal det gå, som da Gud ødelagde  
> Sodoma og Gomorra.

>  **20** Aldrig mere skal nogen bo der,  
> i al evighed skal ingen leve der;  
> araberen rejser ikke sit telt,  
> hyrderne holder ikke hvil.  
>  **21** Men dér holder ørkendyr til,  
> og husene fyldes med ugler;  
> dér lever strudse,  
> og bukketrolde springer omkring.  
>  **22** Hyæner hyler i borgene  
> og sjakaler i de herlige paladser.  
> Babyloniens tid er nær,  
> det varer ikke længe!

### Es 14

#### Israels spottesang over Babylons konge

**1** Herren viser barmhjertighed mod Jakob og udvælger Israel på ny; han lader dem bo i deres land. Fremmede skal slutte sig til dem og høre til Jakobs hus. **2** Folkene skal føre dem hjem, og Israels hus skal tage folkene i eje som trælle og trælkvinder i Herrens land. Deres fangevogtere skal de holde som fanger, og de skal herske over deres tyranner.

**3** Den dag Herren giver dig fred for din møje og pine og for det hårde arbejde, som blev pålagt dig, **4** skal du synge denne spottesang om Babylons konge:

> Tænk, at det er ude med tyrannen,  
> det er slut med hans vilde hærgen!  
>  **5** Herren har brækket de ugudeliges stok,  
> herskernes kæp.  
>  **6** I vrede ramte de folkene  
> med slag på slag,  
> de underkuede folkeslagene i harme,  
> forfulgte dem uden skånsel.  
>  **7** Hele jorden finder ro og hvile,  
> den bryder ud i jubel.  
>  **8** Enebærtræerne glæder sig  
> sammen med Libanons cedre:  
> »Nu er du faldet,  
> ingen drager op for at fælde os.«

>  **9** Dødsriget dernede ryster,  
> når du kommer;  
> dødningene vækkes op,  
> alle jordens herskere;  
> alle folkenes konger  
> rejser sig fra deres troner.  
>  **10** De hilser dig alle  
> med disse ord:  
> »Også du er blevet afmægtig ligesom vi,  
> nu ligner du os.  
>  **11** Din stolthed og dine klingende harper  
> er styrtet i dødsriget;  
> dit leje er maddiker,  
> dit tæppe er orme.«

>  **12** Tænk, at du faldt fra himlen,  
> du strålende morgenstjerne!  
> Du er slynget til jorden,  
> du som besejrede folkene.  
>  **13** Du sagde ved dig selv:  
> »Jeg vil stige op til himlen,  
> højt over Guds stjerner  
> rejser jeg min trone;  
> jeg tager sæde på bjerget, hvor guderne samles,  
> i det yderste nord.  
>  **14** Jeg stiger op over skybankerne,  
> gør mig lige med den Højeste.«  
>  **15** Men du er blevet styrtet i dødsriget,  
> ned i afgrundens dyb.  
>  **16** Når de ser dig, vil de stirre på dig  
> og lægge nøje mærke til dig:  
> »Var det ham, der fik jorden til at ryste  
> og fik kongeriger til at vakle?  
>  **17** Han gjorde verden til en ørken  
> og rev byerne ned.  
> Han åbnede ikke fangernes fængsel.«  
>  **18** Alle folkenes konger  
> hviler med hæder,  
> hver i sin bolig.  
>  **19** Men du er slængt hen uden grav  
> som en foragtet kvist,  
> omgivet af dræbte, der blev gennemboret med sværd  
> og styrtet i den stenfyldte afgrund.  
> Du er et nedtrampet lig!  
>  **20** Du skal ikke forenes med dem i graven,  
> for du lagde dit land øde  
> og dræbte dit folk.  
> Ingen skal mere nævne  
> den slægt af forbrydere!

>  **21** Gør slagtebænken klar til hans sønner  
> for fædrenes synd!  
> De skal ikke rejse sig og erobre jorden  
> og fylde verden med byer.  
>  **22** Men jeg vil rejse mig mod dem,  
> siger Hærskarers Herre.  
> Jeg udrydder Babyloniens navn og rest,  
> slægt og efterkommere,  
> siger Herren.  
>  **23** Jeg gør det til en sump,  
> hvor hejrer bor.  
> Jeg fejer det ud med tilintetgørelsens kost,  
> siger Hærskarers Herre.

#### Mod Assyrien

>  **24** Hærskarers Herre sværger:  
> »Som jeg har tænkt mig det,  
> skal det ske,  
> som jeg har planlagt,  
> skal det lykkes:  
>  **25** Jeg knuser Assyrien i mit land  
> og nedtramper det på mit bjerg.  
> Dets åg skal fjernes fra mit folk,  
> byrden fjernes fra dets skuldre.«  
>  **26** Det er den plan, der er lagt  
> for hele jorden,  
> det er den hånd, der er løftet  
> mod alle folkene.  
>  **27** Hærskarers Herre har planlagt det,  
> hvem kan sætte det ud af kraft?  
> Når hans hånd er løftet,  
> hvem kan da tvinge den tilbage?

#### Mod Filistæa

**28** I kong Akaz’ dødsår kom dette profetudsagn:

>  **29** Glæd dig ikke, Filistæa,  
> over at stokken, der slog dig, er brækket;  
> fra slangens rod skyder en øgle frem,  
> og dens frugt er en flyvende drage.  
>  **30** De svage skal græsse på mine enge,  
> de fattige skal lejre sig trygt.  
> Men din rod lader jeg omkomme af sult,  
> og hvad der er tilbage, dræber jeg.  
>  **31** Hyl, du port!  
> Skrig, du by!  
> Skælv i angst, Filistæa!  
> Fra nord kommer røg,  
> ingen kan flygte fra ilden.

>  **32** Hvad skal man svare folkenes sendebud?  
> At Herren har grundlagt Zion,  
> og dér skal hans hjælpeløse folk søge tilflugt.

### Es 15

#### Mod Moab

**1** Et profetudsagn om Moab.

> En nat bliver Ar-Moab hærget, udslettet,  
> en nat bliver Kir-Moab hærget, udslettet!  
>  **2** Dibons datter stiger op  
> for at græde på offerhøjene;  
> på Nebo og Medeba jamrer Moab,  
> alle har klippet issen skaldet  
> og skåret skægget af.  
>  **3** På gaderne går de klædt i sæk,  
> på byens tage og torve  
> jamrer de alle sammen  
> og synker hen i gråd.  
>  **4** Heshbon og El’ale skriger,  
> det høres helt til Jahas.  
> Derfor jamrer Moabs krigere,  
> og modet svigter dem.  
>  **5** Mit hjerte skriger over Moab;  
> de flygter til Soar og Eglat-Shelishija.  
> De går grædende  
> op gennem Luhit-passet;  
> på vejen til Horonajim  
> lyder deres skrig over ulykken.  
>  **6** Nimrims vandløb  
> bliver til ørken,  
> græsset tørrer ind, planterne forsvinder,  
> der er intet grønt tilbage.  
>  **7** Så slæber de  
> deres sidste ejendele,  
> det de har opbevaret,  
> med sig over Arabim-bækken.  
>  **8** Skriget når ud  
> over hele Moab,  
> deres jammer når til Eglajim,  
> deres jammer når til Be’er-Elim,  
>  **9** for Dimons vandløb er fulde af blod.

> Jeg har mere tilbage til Dimon:  
> Løver til de overlevende i Moab,  
> til dem, der er tilbage i landet!

### Es 16

>  **1** Landets herskere  
> sender vædderlam  
> fra Sela gennem ørkenen  
> til Zions datters bjerg.  
>  **2** Som flaksende fugle,  
> som unger skræmt op fra reden  
> er Moabs kvinder  
> ved Arnons vadesteder.  
>  **3** »Giv os et råd,  
> træf en beslutning!  
> Lad din skygge være som natten  
> ved højlys dag!  
> Skjul de fordrevne,  
> røb ikke de flygtende!  
>  **4** Giv Moabs fordrevne husly,  
> skjul dem for voldsmanden!«  
> Når undertrykkelsen er forbi,  
> og ødelæggelsen er ovre,  
> når han, der trådte ned for fode,  
> er udryddet fra jorden,  
>  **5** da rejses i troskab en trone,  
> på den skal sidde i sandhed  
> i Davids telt  
> en dommer, som søger ret  
> og jager efter retfærdighed.

>  **6** Vi har hørt om Moabs hovmod,  
> og det er stort:  
> Dets stolthed, overmod og frækhed,  
> dets tomme pral.  
>  **7** Men nu jamrer Moab,  
> alle jamrer over Moab;  
> fortvivlet klager de  
> over mændene fra Kir-Hareset.  
>  **8** For Heshbons vinmarker  
> og Sibmas vinstok er sygnet hen.  
> Dens røde druer kunne slå  
> folkenes hersker omkuld;  
> dens ranker nåede til Jazer,  
> de slyngede sig gennem ørkenen,  
> bredte sig og rakte ud over havet.  
>  **9** Derfor græder jeg,  
> som Jazer græder over Sibmas vinstok,  
> jeg væder jer med mine tårer,  
> Heshbon og El’ale.  
> Jubelråbet slog ned  
> over din frugthøst og din kornhøst.  
>  **10** Glæde og fryd er forsvundet fra frugthaverne,  
> i vingårdene er der ingen, der jubler og råber af fryd;  
> ingen træder druer i persekarrene,  
> jubelråbet er hørt op.  
>  **11** Derfor skælver mit hjerte over Moab som en citer,  
> mit indre over Kir-Heres.

>  **12** Når Moab møder op,  
> når de udmatter sig på offerhøjen,  
> når de går til helligdommen for at bede,  
> opnår de intet.

**13** Det er, hvad Herren tidligere har sagt om Moab; **14** men nu siger Herren: »Om tre år, som daglejeren beregner dem, skal det herlige Moab blive gjort til skamme med hele sin store folkemængde. Tilbage bliver kun en ganske lille rest; stor er den ikke!«

### Es 17

#### Mod Damaskus og Efraim

**1** Et profetudsagn om Damaskus.

> Damaskus skal udslettes som by  
> og blive en ruinhob.  
>  **2** Aro’ers byer bliver forladt;  
> de skal tilhøre fårehjorde,  
> som lejrer sig og ikke bliver jaget bort.  
>  **3** Efraim mister sin fæstning  
> og Damaskus sit kongedømme.  
> Det skal gå resten af Aram  
> som israelitternes herlighed,  
> siger Hærskarers Herre.

>  **4** På den dag  
> skal Jakobs herlighed svinde,  
> hans fede krop tæres hen.  
>  **5** Det skal gå, som når den, der høster, samler kornet  
> og med hånden skærer aksene af;  
> det skal gå, som når man samler aks  
> i Refaim-dalen,  
>  **6** eller når man slår oliven ned,  
> og der kun bliver en efterslæt tilbage,  
> to-tre frugter på den øverste gren,  
> fire-fem på træets kviste,  
> siger Herren, Israels Gud.

**7** På den dag skal menneskene se hen til deres skaber, og deres blik skal rettes mod Israels Hellige. **8** De skal ikke se hen til altrene, deres hænders værk; de skal ikke se på det, deres fingre har formet, Ashera-pælene og røgelsesaltrene.

**9** På den dag skal deres stærke byer ligge forladt som hivvitternes og amoritternes byer, som blev forladt, fordi israelitterne kom. Det hele skal blive til ørken.

>  **10** Du har glemt din frelses Gud,  
> du husker ikke din tilflugts klippe.  
> Derfor planter du blomster for den Yndige,  
> sætter vinranker for den Fremmede;  
>  **11** du får dem i vækst den dag, du planter dem,  
> i blomst den morgen, du sætter dem.  
> Men høsten svigter,  
> når sygdommen og den ubodelige smerte kommer.

>  **12** Ve os! Der er en larm af mange folkeslag,  
> de larmer, som havene larmer;  
> der er et bulder fra folkene,  
> de buldrer, som de vældige vande buldrer.  
>  **13** Men han truer ad dem,  
> så de flygter langt bort;  
> de jages af vinden som avner på bjergene,  
> som kugletidsler jages af hvirvelvinden.  
>  **14** Ved aftenstid kommer rædslen,  
> og før morgen er de borte.  
> Den lod får de, der plyndrer os,  
> den del får de, der røver fra os.

### Es 18

#### Mod Nubien

>  **1** Ve dig, du land, hvor græshopperne svirrer,  
> landet bag Nubiens strømme,  
>  **2** du som sender bud af sted på floden  
> i sivbåde hen over vandet.  
> Gå, I hurtige sendebud,  
> til det granvoksne, glinsende folk,  
> et folk, som frygtes vidt omkring,  
> til det spændstige, krigeriske folk,  
> hvis land gennemstrømmes af floder.  
>  **3** Alle, der lever i verden,  
> og som bor på jorden:  
> Se, når banneret rejses på bjergene!  
> Lyt, når der stødes i hornet!  
>  **4** For dette har Herren sagt til mig:  
> »Jeg holder mig i ro i min bolig og ser til,  
> mens luften dirrer i solens lys,  
> og duggen ligger tæt i sommerens varme«.  
>  **5** Men før høsten, når blomstringen er forbi,  
> og blomsten er blevet til moden drue,  
> skærer han skuddene bort med sin kniv  
> og river rankerne af.  
>  **6** Alt overlades til bjergenes rovfugle  
> og til jordens vilde dyr;  
> rovfuglene er der om sommeren  
> og jordens vilde dyr om vinteren.

**7** På den tid bringer man gaver til Hærskarers Herre fra det granvoksne, glinsende folk, et folk, som frygtes vidt omkring, fra det spændstige, krigeriske folk, hvis land gennemstrømmes af floder, til Zions bjerg, det sted hvor Hærskarers Herres navn hører til.

### Es 19

#### Mod Egypten

**1** Et profetudsagn om Egypten.

> Herren rider på hurtige skyer  
> og kommer til Egypten;  
> Egyptens guder ryster for ham,  
> egypterne mister modet.  
>  **2** Jeg hidser egypterne op mod hinanden;  
> de skal kæmpe bror mod bror,  
> mand mod mand, by mod by,  
> kongerige mod kongerige.  
>  **3** Egypterne skal gå fra sans og samling;  
> jeg forstyrrer deres planer,  
> så de søger til afguder og genfærd,  
> til dødemanere og sandsigere.  
>  **4** Jeg udleverer egypterne til en hård herre,  
> en mægtig konge skal herske over dem,  
> siger Herren, Hærskarers Herre.

>  **5** Vandet i floden svinder bort,  
> strømmen bliver tør og vandløs,  
>  **6** flodløbene stinker,  
> Egyptens kanaler synker og tørrer ud,  
> mens rør og siv visner.  
>  **7** Sivplanterne ved Nilens udløb  
> og alt, hvad der gror ved Nilen,  
> tørrer ind, blæses bort og er væk.  
>  **8** Da skal fiskerne klage og sørge,  
> alle, som kaster krog i Nilen,  
> og som sætter garn i vandet,  
> skal sygne hen.  
>  **9** De, der skætter hør, skal gøres til skamme,  
> de, der karter og væver, skal blegne.  
>  **10** Linnedvæverne bliver knust,  
> alle arbejderne fortvivler.

>  **11** Soans stormænd er dumme,  
> Faraos vismænd giver tåbelige råd.  
> Hvordan kan I sige til Farao:  
> »Jeg er søn af vismænd,  
> jeg er søn af fortids konger«?  
>  **12** Hvor er nu dine vismænd?  
> Lad dem fortælle og kundgøre dig,  
> hvad Hærskarers Herre har besluttet mod Egypten.  
>  **13** Soans stormænd handler som tåber,  
> Nofs stormænd lader sig bedrage;  
> stammehøvdingene fører Egypten vild,  
>  **14** Herren har fyldt dem med svimmelheds ånd.  
> De får egypterne til at vakle omkring,  
> hvad de end tager sig til,  
> som en beruset vakler omkring i sit opkast.  
>  **15** Intet lykkes for egypterne,  
> hverken for hoved eller hale,  
> for sivets top eller stængel.

**16** På den dag skal egypterne blive som kvinder; de skal ryste og skælve for Hærskarers Herres hånd, når han svinger den mod dem. **17** Judas land skal blive egypternes skræk. Hver gang nogen nævner det for dem, gribes de af rædsel for den plan, Hærskarers Herre har lagt mod dem.

**18** På den dag skal der være fem byer i Egypten, som taler Kana’ans sprog, og som aflægger ed til Hærskarers Herre. En af dem skal hedde Ir-ha-Heres.

**19** På den dag skal der stå et alter for Herren midt i Egypten og en stenstøtte for Herren ved landets grænse. **20** De skal være tegn og vidne for Hærskarers Herre i Egypten. Når de skriger til Herren om hjælp mod undertrykkerne, skal han sende dem en befrier; han skal kæmpe, og han skal redde dem. **21** Da skal Herren give sig til kende for egypterne, og de skal lære Herren at kende på den dag. De skal dyrke ham med slagtofre og afgrødeofre; de skal aflægge løfter til Herren og indfri dem. **22** Herren skal slå egypterne, slå, men også helbrede. Så skal de vende om til Herren, og han vil bønhøre dem og helbrede dem. **23** På den dag skal der være en vej fra Egypten til Assyrien. Assyrerne skal komme til Egypten og egypterne til Assyrien. Og egypterne skal dyrke Herren sammen med assyrerne. **24** På den dag skal Israel, som den tredje sammen med Egypten og Assyrien, blive til velsignelse midt på jorden. **25** Hærskarers Herre skal velsigne dem og sige:

> »Velsignet være mit folk Egypten,  
> mine hænders værk Assyrien  
> og min ejendom Israel.«

### Es 20

#### Billedhandling om Egyptens og Nubiens nederlag

**1** I det år, da assyrerkongen Sargon sendte sin hærchef til Ashdod, og han angreb byen og indtog den, **2** på den tid talte Herren ved Esajas, Amos’ søn, og sagde: »Løs nu sækken om din lænd, og tag sandalerne af dine fødder.« Det gjorde han og gik nøgen og barfodet omkring.

**3** Så sagde Herren: »Som min tjener Esajas har gået nøgen og barfodet omkring i tre år som et tegn og varsel for Egypten og Nubien, **4** således skal assyrerkongen føre fanger fra Egypten og bortførte fra Nubien med sig, unge og gamle, nøgne og barfodede, med blottet bagdel, til skændsel for Egypten.« **5** Da skal de blive fyldt af rædsel og skam over Nubien, deres håb, og over Egypten, deres stolthed. **6** På den dag skal de, som bor på disse kyster, sige: »Således gik det vort håb, som vi flygtede til efter hjælp for at blive reddet fra assyrerkongen. Hvordan skal vi nu blive befriet?«

### Es 21

#### Mod Babylonien

**1** Et profetudsagn om ørkenen ved Havet.

> Som hvirvelvind  
> følger på hvirvelvind i Sydlandet,  
> kommer det fra ørkenen,  
> fra det frygtelige land.  
>  **2** Jeg har modtaget et grufuldt syn:  
> Den troløse er troløs,  
> voldsmanden øver vold.  
> Til angreb, Elam!  
> Til belejring, Medien!  
> Jeg gør ende på suk og klage.

>  **3** Derfor ryster mine lænder  
> og skælver,  
> veerne kommer over mig  
> som over en fødende,  
> jeg kan ikke høre af angst,  
> jeg kan ikke se af rædsel.  
>  **4** Mit hjerte er faret vild,  
> frygten overvælder mig.  
> Skumringen, jeg længtes efter,  
> er blevet min rædsel.  
>  **5** Man dækker bord  
> og breder tæpper ud,  
> man spiser og drikker.  
> »Rejs jer, stormænd,  
> gnid skjoldet med olie!«  
>  **6** Dette siger Herren til mig:  
> »Sæt en vagtpost ud,  
> han skal melde, hvad han ser.  
>  **7** Ser han vogne  
> med heste spændt for,  
> ryttere på æsler,  
> ryttere på kameler,  
> da skal han lytte,  
> lytte opmærksomt.«  
>  **8** Da råber han, som holder udkig:  
> »Herre, dag efter dag står jeg på vagt,  
> nat efter nat er jeg på min post.  
>  **9** Se, nu kommer  
> mænd på vogne  
> med heste spændt for.«  
> Så råber han:  
> »Faldet, ja, faldet er Babylon,  
> alle dens gudebilleder ligger knust på jorden.«

>  **10** Du mit folk, som blev tærsket  
> på tærskepladsen!  
> Det, jeg har hørt fra Hærskarers Herre,  
> Israels Gud,  
> har jeg nu fortalt jer!

#### Mod Edom

**11** Et profetudsagn om Duma.

> Der er en, der råber til mig fra Se’ir:  
> »Vægter, hvornår er natten gået,  
> vægter, hvornår er natten gået?«  
>  **12** Vægteren svarer:  
> »Der kommer en morgen,  
> men også en nat.  
> Vil I spørge, så spørg!  
> Kom igen en anden gang!«

#### Mod stammer i ørkenen

**13** Et profetudsagn om ødemarken.

> I, Dedans karavaner,  
> søg nattely i ødemarkens krat.  
>  **14** I, der bor i Temas Land,  
> bring vand ud til de tørstende,  
> gå flygtningene i møde med brød!  
>  **15** De er flygtet for sværdet,  
> for det dragne sværd  
> og den spændte bue,  
> for krigens tunge byrde.

**16** Dette siger Herren til mig: »Om et år, som daglejeren beregner det, skal al Kedars herlighed forsvinde. **17** Der bliver kun en lille rest af Kedars heltes buer tilbage.« For Herren, Israels Gud, har talt.

### Es 22

#### Mod Jerusalem

**1** Et profetudsagn om Synernes Dal.

> Hvad er der sket dig,  
> siden alle stiger op på tagene,  
>  **2** du by, fuld af larm og tummel,  
> du jublende stad?  
> Dine dræbte er ikke dræbt af sværdet  
> og ikke faldet i krig;  
>  **3** alle dine stormænd tog flugten,  
> de undveg buen,  
> alle dine mægtige blev lagt i lænker,  
> skønt de var flygtet langt bort.  
>  **4** Derfor sagde jeg:  
> »Vend blikket fra mig,  
> jeg må græde bittert.  
> Træng jer ikke på for at trøste mig,  
> fordi mit folks datter er ødelagt.«

>  **5** For Herren, Hærskarers Herre, har en dag,  
> en dag med rædsel, undertrykkelse og forvirring.

> I Synernes Dal lød der larm og spektakel,  
> der lød skrig mellem bjergene.  
>  **6** Elam løftede sit kogger,  
> Aram steg til hest,  
> Kir tog skjoldet frem.  
>  **7** Dine prægtige dale fyldtes med vogne,  
> rytterne tog opstilling foran portene  
>  **8** og fjernede Judas forsvarsværker.

Den dag satte I jeres håb til våbnene i Skovhuset. **9** I så, at der var mange revner i Davidsbyens mure. Så samlede I vandet i Nedredammen. **10** I gennemgik Jerusalems huse og rev nogle ned for at befæste bymuren. **11** I anlagde en dam mellem de to mure til vandet fra Gammeldammen.

> Men I satte ikke jeres håb til ham,  
> der havde skabt alt dette,  
> og I så ikke, at det var ham,  
> der havde dannet det for længst.

>  **12** Den dag kaldte Herren, Hærskarers Herre,  
> til gråd og klage.  
> Man skulle klippe sig skaldet  
> og klæde sig i sæk.  
>  **13** Men der var fryd og glæde,  
> man dræbte okser og slagtede får,  
> man spiste kød og drak vin;  
> man åd og drak,  
> »for i morgen skal vi dø!«

>  **14** Men Hærskarers Herre lod det lyde i mine ører:  
> Denne synd kan ikke sones, før I dør,  
> sagde Herren, Hærskarers Herre.

**15** Dette sagde Herren, Hærskarers Herre:

> Gå hen til denne slotsforvalter,  
> hofchefen Shebna, og sig:  
>  **16** Hvad og hvem giver dig ret til  
> at udhugge dig en grav her?  
> Du udhugger en grav højt oppe,  
> mejsler en bolig ud i klippen.  
>  **17** Men Herren vil slynge dig langt bort,  
> du stærke mand;  
> han vil gribe fat i dig,  
>  **18** vikle dig sammen og kaste dig hen som en bold  
> til et vidtstrakt land.  
> Dér skal du dø,  
> og dér skal dine fornemme vogne  
> blive til skændsel for din herres hus.  
>  **19** Jeg støder dig ned fra din stilling  
> og styrter dig fra dit embede.

**20** På den dag vil jeg tilkalde min tjener Eljakim, Hilkijas søn. **21** Jeg vil give ham din kjortel på, binde dit skærf om ham og overdrage ham din myndighed. Han skal blive en far for Jerusalems indbyggere og for Judas hus. **22** Jeg vil lægge nøglen til Davids hus på hans skulder; og når han lukker op, skal ingen lukke i, og når han lukker i, skal ingen lukke op. **23** Jeg banker ham ind som en nagle på et solidt sted, så han bliver en ærestrone for sin fars hus. **24** Hele vægten af hans fars hus hænger på ham som kviste og blade – alle småtingene, både skåle og krukker. **25** På den dag, siger Hærskarers Herre, skal naglen gå løs, selv om den var sat solidt fast; den bliver revet ud og falder ned, og alt det, der hang på den, bliver knust. Herren har talt.

### Es 23

#### Mod Tyrus og Sidon

**1** Et profetudsagn om Tyrus.

> I skal jamre, Tarshish-skibe!  
> For deres huse blev ødelagt;  
> da de kom tilbage fra kittæernes land,  
> fik de det at vide.  
>  **2** I skal klage, kystboere,  
> I handelsfolk fra Sidon,  
> hvis sendebud drager over  
>  **3** de store have.  
> Det, der blev sået ved Shihor  
> og høstet ved Nilen,  
> var deres afgrøde,  
> for de handlede med folkene.  
>  **4** Du skal blive til skamme, Sidon,  
> du havfæstning, for havet siger:  
> »Jeg får ikke veer og føder ikke;  
> jeg opfostrer ikke unge mænd  
> og har ingen unge piger at opdrage.«  
>  **5** Når rygtet om Tyrus når til Egypten,  
> skælver de ved at høre det.  
>  **6** Drag af sted til Tarshish,  
> I skal jamre, kystboere!  
>  **7** Er dette jeres jublende by,  
> der blev til i ældgamle dage,  
> og hvorfra I drog ud  
> for at bo i det fjerne?

>  **8** Hvem har planlagt dette mod Tyrus,  
> den kronede by,  
> hvis handelsfolk er stormænd,  
> og hvis købmænd hører til jordens fornemme?  
>  **9** Hærskarers Herre har planlagt det  
> for at vanære al den stolte pragt  
> og bringe skam over alle jordens fornemme.  
>  **10** Dyrk din jord, som de gør langs Nilen,  
> du Tarshish-datter,  
> du har ikke længere noget værft.  
>  **11** Herren løftede sin hånd mod havet  
> og fik kongeriger til at ryste;  
> han gav befaling til at ødelægge  
> Kana’ans fæstninger.

>  **12** Herren sagde: »Du skal ikke juble mere,  
> Sidons datter, du mishandlede jomfru.  
> Rejs dig, og drag til kittæerne;  
> men heller ikke der finder du ro.«

**13** Se kaldæernes land! Det er det folk, der ikke er til. Assyrien bestemte det til skibsfart. De rejste belejringstårne og sløjfede dets borge og lagde det i ruiner.

>  **14** I skal jamre, Tarshish-skibe,  
> for jeres fæstning er ødelagt!

**15** Til den tid skal Tyrus glemmes i halvfjerds år, én konges levetid. Når halvfjerds år er gået, skal det gå Tyrus, som der står i Skøgesangen:

>  **16** »Tag din citer,  
> og gå rundt i byen,  
> du glemte skøge!  
> Spil smukt,  
> og syng længe,  
> så man husker dig!«

**17** Når de halvfjerds år er gået, vil Herren tage sig af Tyrus, så hun atter tjener sin skøgeløn. Hun skal hore med jordens kongeriger over hele verden. **18** Men hendes fortjeneste skal helliges Herren; den skal ikke lægges til side og spares op, men tilfalde dem, der bor hos Herren, så de kan spise sig mætte og klæde sig smukt.

### Es 24

#### Verdens undergang og Israels frelse

>  **1** Herren hærger jorden og lægger den øde,  
> han får jordskorpen til at sprække og spreder beboerne.  
>  **2** Det skal gå præsten som folket,  
> herren som trællen,  
> fruen som trælkvinden,  
> køberen som sælgeren,  
> långiveren som låntageren,  
> ågerkarlen som skyldneren.  
>  **3** Jorden lægges fuldstændig øde,  
> den udplyndres helt.  
> Herren har talt dette ord.  
>  **4** Jorden sørger og visner,  
> verden sygner hen og visner,  
> himlen og jorden sygner hen.  
>  **5** Jorden er vanhelliget af sine beboere,  
> for de har overtrådt lovene, tilsidesat budet  
> og brudt den evige pagt.  
>  **6** Derfor skal forbandelse æde jorden  
> og dens beboere bære straffen;  
> derfor svinder jordens beboere ind,  
> kun få bliver tilbage.  
>  **7** Vinen sørger, vinstokken sygner hen,  
> og alle de glade sukker.  
>  **8** Paukernes lystige lyd hører op,  
> larmen fra de jublende forstummer,  
> citerens lystige klang hører op.  
>  **9** Man drikker ikke vin under sang,  
> øllet smager bittert, når man drikker det.  
>  **10** Tomhedens by er knust,  
> alle huse er lukket, ingen kommer ind.  
>  **11** I gaderne lyder klageråb over vinen,  
> al glæde er forsvundet,  
> fryden i landet er borte.  
>  **12** I byen er kun ruiner tilbage,  
> porten er hugget i splinter.  
>  **13** For det skal gå på jorden,  
> blandt folkene,  
> som når man slår oliven ned,  
> som efterslæt efter vinhøsten.  
>  **14** De løfter røsten og jubler  
> over Herrens storhed;  
> de råber af glæde fra vest:  
>  **15** Vis Herren ære i øst!  
> Vis Herrens, Israels Guds, navn ære,  
> på havets fjerne øer!  
>  **16** Fra jordens ender  
> hører vi sange,  
> til pris for den retfærdige.

> Men jeg siger: Jeg går til, jeg går til, ve mig!  
> Troløse handler troløst,  
> troløse begår troløshed.  
>  **17** Gru, grube og garn  
> skal ramme dig, der bor på jorden.  
>  **18** Den, der flygter for gru,  
> falder i gruben,  
> den, der kommer op af gruben,  
> fanges i garnet.

> Himlens vinduer åbnes,  
> og jordens grundvolde skælver.  
>  **19** Jorden brækker og slås i stykker,  
> jorden ryster og gennemrystes,  
> jorden rokker og bryder sammen;  
>  **20** jorden raver som en beruset,  
> den svajer som et vagtskur.  
> Dens synd hviler tungt på den,  
> den falder og rejser sig ikke igen.  
>  **21** På den dag straffer Herren  
> himlens hær i himlen  
> og jordens konger på jorden.  
>  **22** De skal drives sammen  
> i fangehullet som fanger;  
> de skal kastes i fængsel  
> og straffes langt om længe.  
>  **23** Månen skal gøres til skamme,  
> solen skal beskæmmes;  
> for Hærskarers Herre er konge  
> på Zions bjerg og i Jerusalem,  
> og de ældste skal se hans herlighed.

### Es 25

>  **1** Herre, du er min Gud,  
> jeg hylder dig, jeg priser dit navn,  
> for underfuldt har du ført dine planer igennem,  
> fast og sikkert fra fortiden.  
>  **2** Du gjorde byen til en stendynge,  
> den befæstede stad til en ruinhob;  
> de fremmedes borg er ikke længere en by,  
> den skal aldrig bygges igen.  
>  **3** Derfor skal et mægtigt folk ære dig,  
> grusomme folkeslags by skal frygte dig;  
>  **4** for du er blevet værn for den svage,  
> værn for den fattige i hans nød,  
> ly under skybrud, skygge i hede.  
> For voldsmænds fnysen er som skybrud om vinteren,  
>  **5** som hede i et vandløst land.  
> Du betvinger de fremmedes larm;  
> som skyen skygger for heden,  
> dæmpes voldsmænds sang.

>  **6** På dette bjerg skal Hærskarers Herre  
> holde festmåltid for alle folkene,  
> et festmåltid med fede retter og lagret vin,  
> med marvfede retter og ædel, lagret vin.  
>  **7** Så opsluges på dette bjerg sløret,  
> det slør, der ligger over alle folkene,  
> det dække, der er bredt over alle folkeslag;  
>  **8** døden opsluges for evigt.  
> Gud Herren tørrer tårerne af hvert ansigt,  
> han fjerner spotten mod sit folk fra hele jorden,  
> for Herren har talt.  
>  **9** På den dag skal man sige:  
> Han er vor Gud,  
> vi satte vort håb til ham, og han frelste os.  
> Han er Herren, ham håbede vi på,  
> lad os juble og glæde os over hans frelse,  
>  **10** for Herrens hånd hviler på dette bjerg.

> Moab skal trædes ned,  
> som halm trædes ned i en mødding;  
>  **11** dér skal de brede armene ud,  
> som man gør, når man svømmer.  
> Men Herren ydmyger deres hovmod,  
> selv om de fægter med armene.  
>  **12** Han bryder dine stejle fæstningsmure ned,  
> han jævner dem med jorden,  
> så de ligger i støvet.

### Es 26

**1** På den dag skal denne sang synges i Juda:

> Vi har en stærk by,  
> for han har sat mure og ringmur som frelse.  
>  **2** Luk portene op,  
> så et retfærdigt folk kan drage ind,  
> et folk, som holder fast ved troskab,  
>  **3** og hvis vilje er fast.  
> Du bevarer freden,  
> for de stoler på dig.  
>  **4** Stol altid på Herren,  
> for Herren er en evig klippe.  
>  **5** Han styrter dem ned, der bor i det høje;  
> den knejsende by ydmyger han,  
> han jævner den med jorden,  
> så den ligger i støvet.  
>  **6** Fødder skal trampe på den,  
> hjælpeløses og svages fødder.

>  **7** Den retfærdiges sti er lige,  
> jævnt er det spor, du baner for den retfærdige.  
>  **8** Vi følger dine bud,  
> til dig sætter vi vort håb, Herre,  
> vi længes efter dit navn og ry.  
>  **9** Min sjæl længes efter dig om natten,  
> ja, min ånd søger dig.  
> Når dine bud hersker på jorden,  
> lærer verdens beboere retfærdighed.  
>  **10** Benådes den ugudelige,  
> lærer han aldrig retfærdighed.  
> Dér, hvor retten skulle råde, handler han uretfærdigt  
> og ser ikke Herrens storhed.  
>  **11** Herre, din hånd er løftet,  
> men de ser det ikke;  
> lad dem blive til skamme,  
> når de ser din lidenskab for folket,  
> lad ild fortære dine modstandere!  
>  **12** Herre, du skænker os fred,  
> for alt, hvad vi har gjort, har du udført for os.  
>  **13** Herre, vor Gud,  
> andre herrer end du har hersket over os,  
> men kun dit navn vil vi påkalde.  
>  **14** Døde bliver ikke levende,  
> dødninge står ikke op;  
> for du straffede dem og udryddede dem,  
> du slettede hvert minde om dem.

>  **15** Du har gjort folket talrigt, Herre,  
> du har gjort folket talrigt og vist din herlighed,  
> du har udvidet landets grænser.  
>  **16** Herre, i nøden søgte de dig;  
> da du tugtede dem, trængte de ind på dig med bønner.  
>  **17** Som den gravide, når fødslen nærmer sig,  
> får veer og skriger i smerte,  
> sådan havde vi det over for dig, Herre.  
>  **18** Vi havde veer ligesom gravide, men vi fødte vind,  
> vi kunne ikke skaffe landet frelse,  
> der blev ingen beboere bragt til verden.  
>  **19** Dine døde bliver levende, deres lig står op.  
> I, der ligger i jorden, skal vågne og juble.  
> For din dug er lysets dug,  
> og jorden bringer dødninge til live.

>  **20** Mit folk, gå ind i dine kamre,  
> luk dørene bag dig;  
> skjul dig en kort tid,  
> til vreden er drevet over.  
>  **21** For nu går Herren ud af sin bolig  
> for at straffe jordens beboere for deres synd.  
> Jorden må afsløre sin blodskyld,  
> for den kan ikke længere skjule de dræbte.

### Es 27

>  **1** På den dag straffer Herren  
> med sit skarpe, store og stærke sværd  
> Livjatan, den flugtsnare slange,  
> Livjatan, den bugtede slange;  
> han dræber dragen i havet.

>  **2** På den dag  
> skal I synge om en herlig vingård.  
>  **3** Jeg, Herren, passer på den,  
> jeg vander den igen og igen;  
> for at ingen skal skade den,  
> passer jeg på den dag og nat.  
>  **4** Vrede føler jeg ikke.  
> Giver den mig tjørn og tidsel,  
> går jeg i krig mod det  
> og brænder det hele op,  
>  **5** medmindre de søger min beskyttelse  
> og slutter fred med mig,  
> ja, slutter fred med mig.  
>  **6** Til den tid skal Jakob slå rod,  
> Israel skyde op og blomstre;  
> de skal fylde hele verden med frugt.  
>  **7** Har Herren slået Israel, som han slog den, der slog det?  
> Blev Israel dræbt, som dets drabsmænd blev dræbt?  
>  **8** Nej, du førte sag imod det, skræmte det og drev det bort.  
> Med sin kraftige storm øst fordrev han det.  
>  **9** Derved sones Jakobs skyld,  
> og dette er frugten af, at hans synd tages bort:  
> Han skal gøre alle altersten  
> til knuste limsten,  
> Ashera-pæle og røgelsesaltre skal ikke bestå.

>  **10** Den befæstede by er forladt,  
> en affolket boplads, øde som en ørken;  
> kalve græsser dér,  
> de ligger og æder kvistene op.  
>  **11** Når grenene er tørre, brækkes de af,  
> og kvinderne kommer og bruger dem som brænde.  
> For det er et folk uden indsigt,  
> derfor vil han, som skabte det, ikke forbarme sig,  
> han, som dannede det, viser ikke nåde.

>  **12** På den dag  
> skal Herren tærske fra flodens strøm  
> til Egyptens bæk,  
> og I bliver samlet ind,  
> I israelitter, én for én.  
>  **13** På den dag  
> skal der stødes i et stort horn;  
> de, der gik tabt i Assyrien,  
> og de fordrevne i Egypten  
> skal komme og kaste sig ned for Herren  
> på det hellige bjerg i Jerusalem.

### Es 28

#### Veråb over Samarias og Jerusalems ledere

>  **1** Ve den stolte krone, som de berusede i Efraim bærer,  
> deres prægtige smykke er visne blomster  
> på højden over den frugtbare dal,  
> hvor de ligger slået omkuld af vin.  
>  **2** Her kommer Herrens stærke og mægtige  
> som et skybrud af hagl, en hærgende storm;  
> som et skybrud af vældige, brusende vande  
> kaster han dem til jorden med magt.  
>  **3** Under fødder trampes den ned,  
> den stolte krone, som de berusede i Efraim bærer;  
>  **4** deres prægtige smykke er visne blomster  
> på højden over den frugtbare dal.  
> Det går den som en tidlig figen før høsten:  
> Får nogen øje på den,  
> sluger han den, så snart han har den i hånden.  
>  **5** På den dag bliver Hærskarers Herre  
> en herlig krone, en prægtig krans  
> for sit folks rest,  
>  **6** rettens ånd for den, der sidder til doms,  
> en styrke for dem, der slår angrebet tilbage i porten.

>  **7** Men også her dingler de af vin,  
> de vakler omkring af øl,  
> præst og profet dingler af øl,  
> de er sanseløse af vin.  
> De vakler omkring af øl,  
> de dingler, når de har syner,  
> de raver, når de forkynder dommen.  
>  **8** Alle borde er fulde af opkast,  
> svineri er der overalt.  
>  **9** »Hvem kan han give kundskab,  
> hvem kan han få til at fatte et budskab?  
> Børn, der lige er vænnet fra,  
> lige er taget fra brystet?  
>  **10** Han siger jo:  
>  Savlasav savlasav, kavlakav kavlakav,  
> lidt her og lidt der!  
>  **11** Med stammende læber og på et fremmed sprog  
> taler han til dette folk.«

>  **12** Da han sagde til dem:  
> »Her er hvilestedet,  
> lad den trætte finde hvile,  
> her får man fred,«  
> ville de ikke høre.  
>  **13** Derfor er Herrens ord til dem:  
> »Savlasav savlasav, kavlakav kavlakav,  
> lidt her og lidt der«,  
> for at de må snuble og falde bagover,  
> lemlæstes og fanges i snaren.

>  **14** Men hør nu Herrens ord,  
> I spottere,  
> I, der hersker over dette folk,  
> som er i Jerusalem.  
>  **15** I siger jo:  
> »Vi har sluttet pagt med døden,  
> med dødsriget  
> er vi gået i forbund.  
> Når flodbølgen vælter frem og stiger,  
> når den os ikke;  
> for vi har gjort løgn til vores tilflugt,  
> vi skjuler os i falskhed.«  
>  **16** Derfor siger Gud Herren:  
> »Se, i Zion lægger jeg en grundsten,  
> en prøvet sten.  
> Det er en kostbar hjørnesten, der lægges.  
> Den, der tror, skal ikke være urolig.  
>  **17** Jeg gør ret til målesnor  
> og retfærdighed til lodline.  
> Hagl skal feje jeres tilflugt af løgn bort,  
> vand skal vælte frem over jeres skjul.  
>  **18** Jeres pagt med døden skal ophæves,  
> jeres forbund med dødsriget skal ikke bestå.  
> Når flodbølgen vælter frem og stiger,  
> bliver I trampet ned.  
>  **19** Når den stiger, tager den jer med;  
> morgen efter morgen skal den stige,  
> ved dag og ved nat.  
> Den, der fatter budskabet,  
> må skælve.«

>  **20** Sengen er for kort til at strække sig ud i,  
> tæppet for smalt til at dække sig med.

>  **21** Herren rejser sig som ved Perasims bjerg,  
> han er ophidset som i dalen ved Gibeon;  
> han gør sin gerning, en fremmed gerning,  
> han udfører sit værk, et fremmedartet værk.  
>  **22** Nu skal I holde op med at spotte,  
> for at jeres lænker ikke skal strammes.  
> Jeg har hørt om tilintetgørelsen,  
> som Herren, Hærskarers Herre, har besluttet.  
> Den skal ramme hele jorden.

>  **23** Hør efter og lyt til mig,  
> lyt opmærksomt og hør mine ord:  
>  **24** Når bonden pløjer til såning,  
> bliver han så ved at vende og harve sin jord?  
>  **25** Nej, når han har jævnet den ud,  
> spreder han dild og strør kommen,  
> og han sår hvede, hirse og byg på marken  
> og spelt langs kanten.  
>  **26** Hans Gud vejleder ham, hvordan man gør,  
> og lærer ham det.  
>  **27** Man tærsker ikke dild med tærskeslæde,  
> og kommen kører man ikke hen over med vognhjul.  
> Nej, dild banker man ud med stok  
> og kommen med kæp.  
>  **28** Knuser man brødkorn?  
> Nej, ingen fortsætter i det uendelige med at tærske det;  
> man driver vognhjul og heste hen over det,  
> men man knuser det ikke.

>  **29** Også dette kommer fra Hærskarers Herre,  
> hans råd er underfulde, hans visdom stor.

### Es 29

#### Veråb over Jerusalem

>  **1** Ve Ariel, Ariel,  
> den by David belejrede!  
> Føj blot år til år,  
> lad festerne komme og gå.

>  **2** Men jeg bringer trængsel over Ariel,  
> der kommer suk og klage;  
> så først bliver det mit Ariel!  
>  **3** Jeg belejrer dig på alle sider,  
> jeg lukker dig inde bag volde,  
> jeg rejser fæstningsværker omkring dig.  
>  **4** Du er sunket sammen og taler fra jorden,  
> fra støvet lyder dine ord kun svagt;  
> din stemme er som en dødnings fra jorden,  
> fra støvet kommer dine ord som en hvisken.  
>  **5** De mange overmodige skal blive som støvfnug,  
> de mange voldsmænd som avner, der blæses bort.  
> Pludselig, i et nu,  
>  **6** kommer straffen fra Hærskarers Herre,  
> som torden og jordskælv og voldsomme brag,  
> hvirvelvind, storm og fortærende flammer.

>  **7** Men det skal gå som i en drøm,  
> i et nattesyn:  
> Alle de mange folk,  
> der fører krig mod Ariel,  
> mod alle dets volde og dets fæstning,  
> alle, der bringer trængsel over det,  
>  **8** skal få det  
> som den sultne, der drømmer, at han spiser,  
> men stadig er sulten, når han vågner,  
> som den tørstige, der drømmer, at han drikker,  
> men stadig er udmattet og tørstig, når han vågner.  
> Sådan går det alle de folk,  
> der fører krig mod Zions bjerg.

>  **9** Bliv stumme af undren,  
> lad øjnene lukkes til!  
> Drik jer berusede, men ikke i vin,  
> I skal rave, men ikke af øl.  
>  **10** For Herren har udgydt  
> en søvnens ånd over jer,  
> han har lukket jeres øjne til  
> – det er profeterne –  
> og dækket jeres hoveder til  
> – det er seerne –

**11** Modtager I et syn, bliver det som ordene i en forseglet bog: Giver man den til en, der kan læse, og siger: »Læs dette her!« svarer han: »Det kan jeg ikke, for den er forseglet.« **12** Og giver man bogen til en, der ikke kan læse, og siger: »Læs dette her!« svarer han: »Jeg kan ikke læse.«

**13** Herren siger:

> »Dette folk dyrker mig med munden  
> og ærer mig med læberne,  
> men deres hjerte er langt borte fra mig,  
> og deres gudsfrygt  
> er tillærte menneskebud;  
>  **14** derfor vil jeg stadig behandle dette folk  
> på underlig og sælsom måde,  
> de vises visdom skal ødelægges,  
> de kloges klogskab tilintetgøres.«

>  **15** Ve dem, der søger ned i dybet bort fra Herren,  
> for at skjule deres planer;  
> deres gerninger sker i mørke,  
> og de siger: »Hvem ser os?  
> Hvem lægger mærke til os?«  
>  **16** I vender op og ned på det!  
> Som om pottemageren regnes som leret!  
> Kan en ting sige om ham, der lavede den:  
> »Han har ikke lavet mig«?  
> Kan det, der er formet, sige om ham, der formede det:  
> »Han har ingen forstand«?

#### De undertryktes frelse

>  **17** Det varer kun kort tid,  
> så bliver Libanon igen en frugthave,  
> og Karmel regnes for skov.  
>  **18** På den dag skal de døve høre, hvad der står i bogen,  
> og de blindes øjne se trods mulm og mørke.  
>  **19** De hjælpeløse skal igen glæde sig over Herren,  
> de fattige skal juble over Israels Hellige.

>  **20** Det er forbi med voldsmanden, det er ude med spotteren,  
> alle, der lurer på ondt, er udryddet;  
>  **21** de erklærede mennesker skyldige med deres ord  
> og lagde fælder for den, der skulle dømme i porten;  
> de afviste den uskyldige med tomme ord.

>  **22** Derfor siger Herren til Jakobs hus,  
> Herren som udfriede Abraham:  
> Nu skal Jakob ikke længere blive til skamme,  
> nu skal hans ansigt ikke længere blegne;  
>  **23** for når hans børn får at se,  
> hvad mine hænder har skabt blandt dem,  
> vil de hellige mit navn.  
> De skal hellige Jakobs Hellige,  
> og Israels Gud skal være deres rædsel.  
>  **24** De, der er faret vild i ånden, får indsigt,  
> de, der murrer, tager imod belæring.

### Es 30

#### Hjælpen skal ikke søges i Egypten, men hos Gud

>  **1** Ve jer, oprørske børn,  
> siger Herren,  
> I gennemfører planer, som ikke er fra mig;  
> I slutter forbund, som er min ånd imod,  
> så I føjer synd til synd.  
>  **2** I drager ned til Egypten,  
> men spørger ikke mig til råds;  
> I søger sikkerhed under Faraos værn,  
> tilflugt i Egyptens skygge.  
>  **3** Men Faraos værn bringer jer skam,  
> tilflugt i Egyptens skygge bliver til skændsel.  
>  **4** Lederne er kommet til Soan,  
> sendebudene er nået til Hanes;  
>  **5** men de bliver alle til skamme  
> hos et folk, der ikke kan gavne;  
> det er ikke til hjælp eller til gavn for dem,  
> men til skam, ja, til vanære.

**6** Et profetudsagn om dyrene i Sydlandet.

> Gennem nødens og trængslens land  
> med hunløver og knurrende løver,  
> med øgler og flyvende drager  
> bringer de deres rigdomme på æslernes ryg  
> og deres skatte på kamelernes pukler  
> til et folk, der ikke kan gavne.  
>  **7** Egyptens hjælp er intet og tomhed,  
> derfor kalder jeg det:  
> »Rahab, der er bragt til tavshed!«

>  **8** Gå nu hen  
> og skriv det på en tavle til dem,  
> og optegn det i en bog,  
> så det står der til kommende tider,  
> et vidne for evigt og altid.

>  **9** Det er et genstridigt folk,  
> børn, der lyver,  
> børn, der ikke vil høre  
> Herrens belæring.  
>  **10** De siger til seerne:  
> I må ikke se noget,  
> og til profeterne:  
> I må ikke se syner om sandheden!  
> Tal ord, der forfører os,  
> se syner, der bedrager os!  
>  **11** Vig bort fra vejen,  
> bøj af fra stien,  
> skaf os af  
> med Israels Hellige!

>  **12** Derfor siger Israels Hellige:  
> »Fordi I forkaster dette ord  
> og stoler på vold og svig  
> og støtter jer til det,  
>  **13** skal jeres skyld  
> blive som en revne,  
> der breder sig i en knejsende mur,  
> så den pludselig, i et nu,  
> ligger helt knust.  
>  **14** Den bliver knust som pottemagerens krukke,  
> der skånselsløst slås i stumper,  
> så der ikke findes  
> et skår mellem stumperne,  
> hvori man kan hente gløder fra ildstedet  
> eller øse vand fra dammen.«  
>  **15** Sådan har Gud Herren, Israels Hellige, sagt:  
> »Vender I om og holder jer i ro, bliver I frelst;  
> er I rolige og trygge, finder I styrke.«  
> Men I ville ikke!  
>  **16** Nej, I sagde:  
> »Vi flygter på heste«  
> – I skal komme til at flygte!  
> »Vi rider på hurtigløbere«  
> – jeres forfølgere rider hurtigere!  
>  **17** Tusind skal ryste for én mands trussel,  
> for fem mands trusler skal I flygte,  
> indtil I kun er få tilbage  
> som en mast på bjergets top,  
> som et banner på højen.

>  **18** Men Herren venter på at vise jer nåde;  
> han vil rejse sig for at forbarme sig over jer,  
> for Herren er rettens Gud.  
> Lykkelig hver den, der venter på ham!  
>  **19** Du folk på Zion,  
> der bor i Jerusalem,  
> græd ikke!  
> Han viser dig nåde, når du råber til ham;  
> når han hører det, svarer han dig.

>  **20** Herren giver jer  
> ulykkesbrød og trængselsdrik;  
> men din vejleder vil ikke mere holde sig skjult.  
> Med egne øjne skal du se din vejleder.  
>  **21** Med egne ører skal du høre  
> et ord, der lyder bag dig:  
> »Her er vejen, den skal I følge!«  
> I vil jo til højre, og I vil til venstre.  
>  **22** Dine gudebilleder, beklædt med sølv,  
> dine støbte billeder, overtrukket med guld,  
> skal du regne for urene.  
> Du skal smide dem væk som skarn.  
> »Ud!« skal du sige til dem.  
>  **23** Så giver han regn til det,  
> du sår på din jord,  
> og det brød, din jord giver,  
> bliver kraftigt og godt.  
> På den dag skal dit kvæg græsse  
> på vidtstrakte enge;  
>  **24** de okser og æsler, der arbejder i marken,  
> skal få syrnet grovfoder at æde;  
> det er renset med greb og med skovl.  
>  **25** På hvert højt bjerg  
> og hver knejsende højde  
> skal bækkene strømme med vand  
> på dagen for det store drab,  
> når tårnene falder.  
>  **26** Månens lys bliver som solens,  
> og solens lys bliver syv gange så stæ rkt,  
> som syv dages lys,  
> den dag Herren læger sit lemlæstede folk  
> og helbreder de sønderslåede.

>  **27** Herrens navn kommer fra det fjerne,  
> hans vrede brænder,  
> vældig i kraft,  
> hans læber er fulde af vrede,  
> hans tunge er som fortærende ild.  
>  **28** Hans ånde er som en flod,  
> der vælter frem og når til halsen.  
> Han ryster folkeslag  
> i tilintetgørelsens si,  
> et bidsel, der fører vild, lægger han i folkenes gab.

>  **29** I skal synge sange som i natten,  
> når man helliger sig til festen,  
> I skal være glade,  
> som når man vandrer til fløjtespil  
> på vej til Herrens bjerg,  
> til Israels klippe.  
>  **30** Så vil Herren lade sin herlige røst lyde,  
> vise sin arm, der slår ned  
> med glødende vrede og fortærende flammer,  
> med styrtregn, skybrud og haglsten.  
>  **31** Assyrien skal frygte Herrens røst;  
> han slår det med kæppen.  
>  **32** Hver gang Herren løfter stokken til straf  
> og lader den slå ned på dem,  
> sker det til paukers og citeres klang;  
> han svinger hånden i kampen  
> og besejrer dem.  
>  **33** Der står allerede et ildsted parat,  
> det er beredt for kongen;  
> Herren har gjort bålet dybt og bredt,  
> der er ild og brænde i mængde.  
> Hans ånde er som en strøm af svovl,  
> der sætter det i brand.

### Es 31

>  **1** Ve dem, der drager ned til Egypten efter hjælp!  
> De støtter sig til heste,  
> de stoler på vogne, fordi der er mange,  
> på ryttere, fordi de er talrige;  
> men de ser ikke hen til Israels Hellige,  
> Herren søger de ikke.  
>  **2** Men det er ham, der er vís.  
> Han lader ulykken komme,  
> han tager ikke sine ord tilbage,  
> han rejser sig mod de ondes hus,  
> mod de forbrydere, der kommer til hjælp.  
>  **3** Egypterne er mennesker, ikke guder,  
> deres heste er kød, ikke ånd.  
> Når Herren løfter sin hånd,  
> snubler den, der vil hjælpe,  
> og den, der bliver hjulpet, falder;  
> de går begge til grunde.

**4** Dette har Herren sagt til mig:

> »Som løven og ungløven  
> knurrer over sit bytte  
> – selv om alle hyrder kaldes sammen  
> for at gå imod den,  
> frygter den ikke deres råben,  
> giver ikke efter for larmen –  
> sådan stiger Hærskarers Herre ned  
> for at føre krig mod Zions bjerg,  
> mod Zions høj.«

>  **5** Som svævende fugle  
> vil Hærskarers Herre nu beskytte Jerusalem,  
> beskytte og redde,  
> skåne og sikre.  
>  **6** Vend om til ham,  
> fra hvem israelitterne faldt så dybt.  
>  **7** På den dag forkaster enhver  
> sine afguder af sølv  
> og sine afguder af guld,  
> som I har lavet med syndige hænder.  
>  **8** Assyrien skal falde for sværdet,  
> men ikke for en mands sværd;  
> et sværd skal fortære det,  
> men ikke et menneskes sværd.  
> Undslipper det sværdet,  
> skal dets unge mænd blive hoveriarbejdere.  
>  **9** Dets klippe viger i rædsel,  
> dets stormænd frygter for banneret,  
> siger Herren,  
> som har sit bål på Zion  
> og sin ovn i Jerusalem.

### Es 32

#### Frelsens tid i Jerusalem

>  **1** Kongen skal regere med retfærdighed  
> og stormænd styre med ret.  
>  **2** De skal være som læ for vind,  
> som skjul mod skybrud,  
> som en bæk i et vandløst land,  
> som skyggen fra en vældig klippe  
> i et udtørret land.  
>  **3** Øjnene på dem, der kan se, skal ikke lukkes til,  
> ørerne på dem, der kan høre, skal lytte;  
>  **4** de uroliges hjerte skal fatte og forstå,  
> de stammendes tunge skal tale flydende og klart.  
>  **5** Tåben skal ikke længere kaldes fyrste,  
> skurken skal ikke regnes for fornem.  
>  **6** For tåben taler tåbeligt,  
> hans hjerte handler ondt,  
> han handler gudløst  
> og taler falsk om Herren.  
> Han lader den sultende hungre  
> og den tørstende mangle vand.  
>  **7** Skurkens våben er onde,  
> han lægger skændige planer  
> for at ødelægge den hjælpeløse med løgn  
> og den fattige, skønt han taler sandt.  
>  **8** Men fyrsten lægger fyrstelige planer  
> og står fast på det, der er fyrsteligt.

>  **9** I sorgløse kvinder, rejs jer  
> og hør på mig!  
> I tillidsfulde døtre,  
> lyt til mine ord!  
>  **10** Om et års tid  
> skal I, der er tillidsfulde, skælve;  
> for vinhøsten kommer ikke,  
> der bliver ingen frugthøst.  
>  **11** Bæv, I sorgløse,  
> skælv, I tillidsfulde,  
> klæd jer af, og stå nøgne,  
> bind sæk om livet!  
>  **12** I klagende, slå jer for brystet  
> over de herlige marker,  
> over de frugtbare vinstokke,  
>  **13** over mit folks jord,  
> hvor der gror tjørn og krat,  
> over alle de glade huse,  
> over den jublende by!  
>  **14** For borgen er forkastet,  
> folkets mængde ladt i stikken,  
> Ofel og vagttårnet er til evig tid  
> blevet tilflugtssteder  
> til glæde for vildæsler,  
> til græsgang for fårehjorde.  
>  **15** Men når ånd fra det høje udgydes over os,  
> bliver ørkenen en frugthave,  
> og Karmel regnes for skov.  
>  **16** Retten skal bo i ørkenen,  
> retfærdigheden på Karmel.  
>  **17** Retfærdighed skaber fred,  
> retfærdighed bringer ro og tryghed  
> til evig tid.  
>  **18** Mit folk skal bo på fredens boplads,  
> i boliger, hvor tillid råder,  
> på hvilesteder, hvor de kan være sorgløse.

>  **19** Hele skoven falder,  
> byen synker fuldstændig sammen.  
>  **20** Men lykkelige I, der sår ved hvert vandløb  
> og lader okser og æsler løbe frit omkring.

### Es 33

>  **1** Ve dig, voldsmand,  
> som ingen har øvet vold imod;  
> ve dig, troløse,  
> som ingen har været troløs imod.  
> Når du er færdig med vold,  
> skal du selv møde vold;  
> når du er færdig med troløshed,  
> skal man være troløs mod dig.  
>  **2** Herre, vær os nådig, vi sætter vort håb til dig;  
> vær vor støtte hver morgen,  
> vor frelse i trængselstid!  
>  **3** Ved den voldsomme larm flygter folkene,  
> når du rejser dig, spredes folkeslagene.  
>  **4** Byttet skal tages fra jer,  
> som gnavere tager det,  
> som en græshoppesværm kaster sig over det.  
>  **5** Herren er ophøjet, han bor i himlen,  
> han fylder Zion med ret og retfærdighed.  
>  **6** Du skal få tider med tryghed,  
> en rigdom af frelse, af visdom og kundskab,  
> frygt for Herren bliver din skat.

>  **7** Ariels beboere skriger på gaden,  
> fredens budbringere græder bittert.  
>  **8** Vejene er øde,  
> ingen færdes på stierne.  
> Han har brudt pagten og forkastet byerne;  
> han regner ikke mennesker for noget.

>  **9** Landet sørger og sygner hen,  
> Libanon bliver til skamme og visner,  
> Saron bliver et øde land,  
> Bashan og Karmel mister bladene.  
>  **10** Nu rejser jeg mig, siger Herren,  
> nu står jeg højt hævet.  
>  **11** I undfanger hø og føder strå,  
> jeres ånd er en ild, der fortærer jer.  
>  **12** Men folkene skal brændes til kalk,  
> som tjørn, der er fældet, går de op i flammer.

>  **13** I fjerne folk, hør, hvad jeg gør,  
> I nære folk, kend min styrke!  
>  **14** På Zion skal syndere ryste af angst,  
> de gudløse gribes af rædsel.  
> Hvem af os kan bo ved den fortærende ild,  
> hvem kan bo ved de evige flammer?  
>  **15** Den, som vandrer retfærdigt og taler sandt,  
> den, som forkaster undertrykkelsens vinding  
> og holder hænderne borte fra bestikkelse,  
> den, som stopper ørerne til for ikke at høre om mord  
> og lukker øjnene i for ikke at se ondskab,  
>  **16** han skal bo i det høje,  
> han får en knejsende klippeborg.  
> Han får sit brød, han er sikret sit vand.

>  **17** Dine øjne skal betragte kongen i hans skønhed,  
> du skal se et vidtstrakt land.  
>  **18** Dit hjerte skal tænke i rædsel:  
> Hvor er skriveren, hvor er vejeren?  
> Hvor er han, der tæller tårnene?  
>  **19** Du ser ikke mere det barbariske folk,  
> et folk med fremmed sprog, som man ikke forstår,  
> med stammende tunge, som man ikke fatter.

>  **20** Betragt Zion, vore festtiders by,  
> dine øjne skal se Jerusalem,  
> den sorgløse boplads,  
> et telt, der ikke tages ned,  
> hvis pløkke aldrig rykkes op,  
> og hvis reb ikke brister.  
>  **21** Nej, Herren, den Mægtige, giver os  
> et sted med floder, med brede kanaler.  
> Men der sejler ingen flodbåde,  
> ingen mægtige skibe færdes der.  
>  **22** For Herren er vor dommer,  
> Herren er vor hersker,  
> Herren er vor konge,  
> han vil frelse os.  
>  **23** Dine reb er slappe,  
> de holder ikke masten fast,  
> de strammer ikke banneret ud.  
> Da deles der bytte i mængde,  
> halte får del i rovet.  
>  **24** Ingen indbygger skal sige:  
> »Jeg er syg!«  
> Folket, der bor der,  
> har fået synden tilgivet.

### Es 34

#### Herrens hævn over Edom

>  **1** Kom og hør, I folkeslag,  
> lyt, I folk!  
> Jorden med alt, hvad den rummer, skal høre,  
> verden med alle dens skabninger.  
>  **2** Herrens vrede rammer alle folkene,  
> hans harme alle deres hære;  
> han lægger band på dem  
> og overgiver dem til slagtning.  
>  **3** De dræbte kastes hen,  
> deres lig stinker,  
> og bjergene flyder med blod.  
>  **4** Hele himlens hær opløses,  
> himlen rulles sammen som en bogrulle,  
> og hele dens hær visner bort,  
> som løvet visner på vinstokken,  
> og som figentræet visner.  
>  **5** Mit sværd på himlen  
> har beruset sig:  
> På Edom slog det ned,  
> til dom over det folk, jeg lagde band på.  
>  **6** Herrens sværd er fuldt af blod,  
> det er mættet med fedt,  
> blod fra lam og bukke,  
> fedt fra vædderes nyrer.  
> For Herren holder slagtoffer i Bosra,  
> en stor slagtning i edomitternes land.  
>  **7** Sammen med dem falder vildokser,  
> tyre og bøfler;  
> jorden har drukket deres blod,  
> støvet er mættet med fedt.  
>  **8** For Herren har en hævndag,  
> et gengældelsens år i striden for Zion.  
>  **9** Edoms bække forvandles til tjære,  
> dets støv til svovl,  
> dets jord bliver brændende tjære.  
>  **10** Hverken nat eller dag skal det slukkes,  
> for evigt skal røgen stige op,  
> slægt efter slægt ligger det øde hen,  
> aldrig i evighed skal nogen færdes der.  
>  **11** Alliken og hejren får landet i eje,  
> uglen og ravnen skal bo der.  
> Med målesnor og stenlod  
> har Herren målt det ud  
> til tomhed og øde.  
>  **12** De udråber ingen konge dér,  
> det er ude med alle stormænd.  
>  **13** Borgene gror til med tjørn,  
> nælder og tidsler vokser i fæstningerne;  
> det bliver boplads for sjakaler,  
> opholdssted for strudse.  
>  **14** Ørkendyr mødes med hyæner,  
> bukketrolden træffer sine slægtninge;  
> dér slår Lilit sig til ro  
> og finder sig en hvileplads.  
>  **15** Dér har pilslangen rede og lægger æg,  
> den ruger og klækker dem ud i skyggen;  
> dér samles falkene  
> med hinanden.  
>  **16** Søg i Herrens bog, og læs,  
> ikke en eneste af dem mangler,  
> ingen som helst savnes.  
> Det har hans mund befalet,  
> hans ånd har samlet dem sammen.  
>  **17** Han har kastet lod for dem,  
> med målesnoren har han udskiftet landet til dem;  
> til evig tid skal de eje det,  
> slægt efter slægt skal de bo der.  

### Es 35

#### Ørkenen skal blomstre

>  **1** Ørkenen og det tørre land skal glæde sig,  
> ødemarken skal juble og blomstre,  
>  **2** den skal blomstre som rosen,  
> juble med stor fryd.  
> Den får Libanons herlighed,  
> Karmels og Sarons pragt.  
> De skal se Herrens herlighed,  
> vor Guds pragt.

>  **3** Styrk de synkende hænder,  
> gør de kraftesløse knæ stærke,  
>  **4** sig til de urolige hjerter:  
> Vær stærke, frygt ikke!  
> Nu kommer jeres Gud med hævn,  
> Guds gengæld,  
> han kommer og frelser jer.  
>  **5** Da skal blindes øjne åbnes  
> og døves ører lukkes op;  
>  **6** da springer den halte som hjorten,  
> den stummes tunge bryder ud i jubel.  
> For vand vælder frem i ørkenen,  
> bække i ødemarken.  
>  **7** Det hede sand bliver til oaser,  
> den udtørrede jord til kildevæld.  
> På sjakalernes tilholdssted  
> vokser der rør og siv.  
>  **8** Dér skal der være en banet vej,  
> Den Hellige Vej skal den hedde,  
> de urene skal ikke færdes på den;  
> men for hans folk bliver det en vej at gå på,  
> hvor dårer ikke flakker om.  
>  **9** Dér skal der ikke være løver,  
> rovdyr kommer ikke på den,  
> de findes ikke.  
> Dér skal de løskøbte vandre,  
>  **10** Herrens udfriede vender hjem,  
> de kommer til Zion med jubel,  
> evig glæde går foran dem,  
> fryd og glæde når dem,  
> suk og klage flygter.

### Es 36

#### Assyrerkongen Sankeribs angreb

**1** I kong Hizkijas fjortende regeringsår drog assyrerkongen Sankerib op og indtog alle Judas befæstede byer.

**2** Fra Lakish sendte assyrerkongen derefter sin kommandant med en stor styrke til kong Hizkija i Jerusalem. Han tog opstilling ved Øvredammens vandledning, ved vejen til vaskepladsen, **3** og hofchefen Eljakim, Hilkijas søn, kom ud til ham sammen med statsskriveren Shebna og sekretæren Joa, Asafs søn. **4** Kommandanten sagde til dem: »Sig til Hizkija: Dette siger storkongen, Assyriens konge: Hvad er det, du stoler på? **5** Jeg spørger: Kan ord alene være råd og styrke i krig? Hvem er det, du stoler på, siden du gør oprør mod mig? **6** Du stoler jo på den knækkede rørstok, Egypten! Hvis man støtter sig til den, trænger den ind i hånden og gennemborer den. Sådan er egypterkongen Farao for alle dem, der stoler på ham. **7** Men svarer du mig: ›Vi stoler på Herren, vor Gud!‹ – er det så ikke ham, hvis offerhøje og altre Hizkija fjernede, da han sagde til Juda og Jerusalem: ›For dette alter skal I kaste jer ned!‹ **8** Indgå nu et væddemål med min herre, Assyriens konge: Jeg giver dig to tusind heste, hvis du kan stille ryttere til dem. **9** Hvordan vil du kunne slå en eneste statholder blandt min herres ringeste vasaller tilbage? Alligevel stoler du på Egyptens vogne og ryttere! **10** Og endelig, var det uden Herrens vilje, jeg drog op mod dette land for at ødelægge det? Nej, det var Herren, der sagde til mig: Drag op mod dette land og ødelæg det!«

**11** Men Eljakim og Shebna og Joa svarede kommandanten: »Tal dog aramaisk til dine tjenere; det forstår vi godt. Lad være med at tale judæisk til os, når folkene på muren kan høre det.« **12** Så sagde kommandanten: »Tror du, at det kun er til din herre og til dig, min herre har sendt mig for at sige dette? Nej, det er til de mænd, der sidder på muren, som snart skal æde deres eget skarn og drikke deres egen urin sammen med jer!« **13** Og så trådte kommandanten frem og råbte højt på judæisk: »Hør, hvad storkongen, Assyriens konge, har at sige! **14** Dette siger kongen: Lad ikke Hizkija forføre jer, han kan ikke redde jer. **15** Og lad ikke Hizkija få jer til at stole på Herren, når han siger: Herren skal nok redde os; denne by skal ikke gives i Assyriens konges hænder. **16** I skal ikke lytte til Hizkija! For Assyriens konge siger: Slut fred med mig og overgiv jer til mig, så skal enhver af jer spise af sin egen vinstok og sit eget figentræ og drikke vand fra sin egen brønd, **17** indtil jeg kommer og tager jer med til et land, der ligner jeres eget, et land med korn og vin, et land med brød og vingårde. **18** Lad ikke Hizkija forføre jer, når han siger: ›Herren vil redde os!‹ Kunne nogen af folkenes guder redde sit land fra Assyriens konge? **19** Hvor er Hamats og Arpads guder, hvor er Sefarvajims guder? Reddede de Samaria fra mig? **20** Hvem af alle disse landes guder har reddet sit land fra mig? Skulle Herren da kunne redde Jerusalem fra mig?«

**21** Men de forholdt sig tavse og svarede ham ikke et ord, for kongens befaling lød på, at de ikke måtte svare ham.

**22** Så gik hofchefen Eljakim, Hilkijas søn, sammen med statsskriveren Shebna og sekretæren Joa, Asafs søn, til Hizkija med flængede klæder og fortalte ham, hvad kommandanten havde sagt.

### Es 37

**1** Da Kong Hizkija hørte det, flængede han sine klæder, klædte sig i sæk og gik ind i Herrens tempel.

**2** Så sendte han hofchefen Eljakim og statsskriveren Shebna sammen med præsternes ældste, der var klædt i sæk, til profeten Esajas, Amos’ søn. **3** De skulle sige til ham: »Dette siger Hizkija: Denne dag er nødens, straffens og vanærens dag. Barnet er nået frem til livmodermunden, men der er ikke kraft nok til fødslen! **4** Måske har Herren din Gud hørt, hvad kommandanten har sagt. Hans herre, Assyriens konge, har sendt ham for at spotte den levende Gud; men Herren din Gud vil straffe ham for de ord, Herren din Gud har hørt. Nu skal du rette en bøn til ham for den rest, der er tilbage.«

**5** Da kong Hizkijas folk kom til Esajas, **6** sagde han til dem: »Sådan skal I sige til jeres herre: Dette siger Herren: Du skal ikke frygte for de ord, du har hørt assyrerkongens folk håne mig med. **7** Jeg vil indgive ham en ånd, så han hører noget, der får ham til at vende tilbage til sit land. Så vil jeg lade ham falde for sværdet i hans eget land.«

**8** Kommandanten var vendt tilbage og havde mødt assyrerkongen, der var ved at angribe Libna; han havde hørt, at kongen var brudt op fra Lakish.

**9** Så hørte han, at Nubiens konge, Tirhaka, var på vej for at angribe ham. Da han hørte det, sendte han bud til Hizkija med denne besked: **10** »Dette skal I sige til Judas konge Hizkija: Lad ikke din Gud, som du stoler på, forføre dig, så du siger: Jerusalem bliver ikke givet i Assyriens konges hænder. **11** Du må have hørt, hvordan Assyriens konger har lagt band på alle landene. Skulle du så blive reddet? **12** Blev de folk, som mine fædre ødelagde, reddet af deres guder, folkene i Gozan, Karan, Resef eller indbyggerne fra Eden, som er i Telassar? **13** Hvor er Hamats konge, Arpads konge eller kongerne over Lair, Sefarvajim, Hena og Ivva?«

**14** Da Hizkija havde modtaget brevet af sendebudene og havde læst det, gik han op i Herrens tempel og bredte det ud for Herrens ansigt. **15** Så bad Hizkija til Herren: **16** »Hærskarers Herre, Israels Gud, du som troner på keruberne! Du alene er Gud over alle jordens kongeriger. Du har skabt himlen og jorden. **17** Vend dit øre til og hør, Herre! Åbn dine øjne og se, Herre! Hør alle de ord, Sankerib har sendt for at spotte den levende Gud. **18** Sandt er det, Herre, at Assyriens konger har lagt alle folk og deres lande øde **19** og kastet deres guder i ilden. Men de var jo ikke guder, kun menneskehænders værk, træ og sten. Derfor kunne de ødelægge dem. **20** Herre vor Gud, frels os fra ham, så alle kongeriger på jorden kan vide, at du, Herre, er den eneste Gud.«

#### Profetien mod Sankerib

**21** Så sendte Esajas, Amos’ søn, bud til Hizkija: Dette siger Herren, Israels Gud: Du har bedt til mig på grund af Assyriens konge Sankerib. **22** Dette er, hvad Herren siger om ham:

> Hun foragter dig, hun spotter dig,  
> jomfruen, Zions datter.  
> Hun ryster på hovedet ad dig,  
> Jerusalems datter.  
>  **23** Hvem er det, du hånede og spottede,  
> hvem er det, du råbte op imod?  
> Du løftede øjnene mod himlen,  
> mod Israels Hellige!  
>  **24** Gennem dine folk spottede du Herren!  
> Du sagde:  
> »Med mine mange vogne  
> drog jeg op på de høje bjerge,  
> langt op i Libanon.  
> Jeg fældede de højstammede cedre,  
> de prægtigste enebærtræer.  
> Jeg nåede frem til det højeste sted,  
> til træerne i Libanons have.  
>  **25** I det fremmede gravede jeg brønde og drak vandet;  
> hvor jeg satte min fod,  
> udtørrede jeg alle Egyptens kanaler.«  
>  **26** Har du ikke hørt det for længe siden,  
> jeg har udført det nu.  
> I ældgamle dage formede jeg det,  
> nu lod jeg det ske.  
> Du gjorde befæstede byer til stendynger.  
>  **27** Deres indbyggere stod magtesløse,  
> grebet af rædsel og skam.  
> De blev som planter på marken,  
> som grønne vækster,  
> som græs på tage,  
> der svides af østenvinden.

>  **28** Jeg ved, om du sætter dig,  
> om du går, og om du kommer.  
>  **29** Fordi du raser imod mig,  
> fordi dit brøl har nået mit øre,  
> giver jeg dig ring i næsen  
> og bidsel i munden,  
> jeg fører dig tilbage  
> ad den vej, du er kommet.

#### Jerusalems frelse

>  **30** Dette skal du have som tegn:  
> I år skal de leve af det, der har sået sig selv,  
> næste år af det, der gror af sig selv,  
> men tredje år skal de så og høste,  
> plante vingårde og spise frugterne.  
>  **31** De overlevende af Judas hus, de som bliver til rest,  
> skal igen slå rod forneden og sætte frugt foroven.  
>  **32** Fra Jerusalem kommer en rest,  
> de overlevende fra Zions bjerg.  
> Hærskarers Herres nidkærhed udvirker dette.

>  **33** Dette siger Herren om Assyriens konge:  
> Han kommer ikke ind i denne by,  
> skyder end ikke en pil derind,  
> går ikke imod den med skjolde  
> og kaster ikke en vold op omkring den.  
>  **34** Ad den vej, han kom,  
> skal han vende tilbage;  
> ind i denne by kommer han ikke,  
> siger Herren.  
>  **35** Jeg beskytter denne by og frelser den,  
> for min og min tjener Davids skyld.

**36** Så gik Herrens engel ud, og i assyrernes lejr dræbte han 185.000 mand; da det blev morgen, lå de alle døde. **37** Da brød assyrerkongen Sankerib op og vendte tilbage og blev i Nineve. **38** Men engang han bad i sin gud Nisroks tempel, huggede hans sønner Adrammelek og Sareser ham ned med sværd. De slap bort til Ararats land, og hans søn Asarhaddon blev konge efter ham.

### Es 38

#### Hizkijas sygdom og helbredelse

**1** På den tid blev Hizkija så syg, at han var ved at dø, og profeten Esajas, Amos’ søn, kom til ham og sagde: »Dette siger Herren: Beskik dit hus, for du skal dø; du bliver ikke rask!«

**2** Så vendte Hizkija ansigtet ind mod væggen og bad til Herren. **3** Han sagde: »Ak, Herre! Husk dog på, hvordan jeg har vandret for dit ansigt, trofast og helhjertet, og altid har gjort det, som er godt i dine øjne.« Og Hizkija græd højt.

**4** Da kom Herrens ord til Esajas: **5** »Gå hen og sig til Hizkija: Dette siger Herren, din fader Davids Gud: Jeg har hørt din bøn, og jeg har set dine tårer. Derfor giver jeg dig endnu femten år at leve i, **6** og jeg vil redde dig og denne by fra assyrerkongen; ja, jeg beskytter denne by. **7** Dette skal du have som tegn fra Herren på, at han vil gøre, som han har sagt: **8** Skyggen, som går ned på Akaz’ solur, fører jeg ti trin tilbage ved hjælp af solen.« Så gik den de ti trin tilbage på soluret, som den var gået nedad.

**9** Miktam af Judas konge Hizkija, dengang han havde været syg og var kommet sig af sin sygdom:

>  **10** Jeg sagde:  
> Midt i mit liv går jeg bort,  
> i dødsrigets porte holdes jeg fanget  
> resten af mine år.  
>  **11** Jeg sagde:  
> Jeg får ikke mere Herren at se  
> i de levendes land,  
> jeg får ikke mere noget menneske at se  
> blandt dem, der bor i verden.  
>  **12** Min bolig tages ned  
> og pakkes sammen som et hyrdetelt.  
> Som en væver har du rullet mit liv op  
> og skåret trådene over.  
> Fra dag til nat prisgav du mig;  
>  **13** jeg råbte om hjælp indtil morgen.  
> Som en løve knuste Herren alle mine knogler.  
> Fra dag til nat prisgav du mig;  
>  **14** som en svale, som en drossel, peb jeg,  
> jeg klagede som en due.  
> Jeg vender mit blik mod himlen.  
> Herre, jeg er i nød,  
> stil sikkerhed for mig!  
>  **15** Hvad skal jeg tale og sige til ham?  
> Han har jo handlet!  
> Jeg må vandre alle mine år  
> med bitterhed i min sjæl.  
>  **16** Herre, derved skal man leve,  
> og ved alt dette skal min ånd få liv.  
> Gør mig rask, helbred mig!

>  **17** Min bitterhed er blevet til fred,  
> du skånede mig for ødelæggelsens grav;  
> for alle mine synder  
> kastede du bag dig.  
>  **18** Dødsriget takker dig ikke,  
> døden lovpriser dig ikke;  
> de, der gik i graven,  
> kan ikke håbe på din trofasthed.  
>  **19** Kun den levende takker dig,  
> som jeg gør det i dag.  
> Fædre skal fortælle sønner  
> om din trofasthed.  
>  **20** Herren er min frelse!  
> Lad os spille på strenge  
> ved Herrens tempel  
> alle livets dage.

**21** Så sagde Esajas, at de skulle tage et figenplaster og gnide hans byld med det, så ville han blive rask. **22** Da sagde Hizkija: »Hvad er tegnet på, at jeg kan gå op til Herrens tempel?«

### Es 39

#### Sendebudene fra Babylon

**1** På den tid sendte babylonerkongen Merodak-Bal’adan, Bal’adans søn, brev og gave til Hizkija, fordi han havde hørt, at han havde været syg og var blevet helbredt. **2** Hizkija blev glad over, at de kom, og han viste dem skatkammeret med sølvet og guldet, balsamstofferne og den fine olie, og han viste dem hele våbenkammeret og alt, hvad han havde i forrådskamrene. Der var ikke det, Hizkija ikke viste dem i hele sit palads og i hele sit rige.

**3** Men så kom profeten Esajas til kong Hizkija og sagde til ham: »Hvad har disse mænd sagt, og hvorfra kom de til dig?« Og da Hizkija svarede: »De kom fra et fjernt land, fra Babylonien,« **4** spurgte han: »Hvad har de set i dit palads?« Hizkija svarede: »De så alt, hvad der er i mit palads. Der er ikke det i mine forrådskamre, jeg ikke har vist dem.«

**5** Da sagde Esajas til Hizkija: »Hør Hærskarers Herres ord: **6** Den tid skal komme, da alt, hvad der er i dit palads, alt, hvad dine fædre har samlet sammen indtil denne dag, skal bringes til Babylonien. Intet bliver tilbage, siger Herren, **7** og nogle af dine sønner, som nedstammer fra dig, og som fødes for dig, bliver taget og gjort til hofmænd i babylonerkongens palads.« **8** Men Hizkija sagde til Esajas: »Det ord fra Herren, som du har talt, er godt!« For han tænkte: »Der vil være fred og tryghed i min levetid.«

### Es 40

#### Glædesbud til Jerusalem om de landflygtiges hjemvenden

>  **1** Trøst mit folk, trøst det!  
> siger jeres Gud.  
>  **2** Tal til Jerusalems hjerte,  
> råb til hende,  
> at hendes hoveri er til ende,  
> at hendes skyld er betalt;  
> for af Herrens hånd har hun fået  
> dobbelt straf for alle sine synder.

>  **3** Der er en, der råber:  
> Ban Herrens vej  
> i ørkenen,  
> jævn en vej for vor Gud  
> i det øde land.  
>  **4** Hver dal skal hæves,  
> hvert bjerg og hver høj skal sænkes,  
> klippeland skal blive til slette  
> og bakkeland til dal;  
>  **5** Herrens herlighed skal åbenbares,  
> og alle mennesker skal se den.  
> Herren selv har talt.

>  **6** Der var en, der sagde: »Råb!«  
> Og jeg svarede: »Hvad skal jeg råbe?«  
> »Alle mennesker er som græs,  
> al deres herlighed som markens blomster.  
>  **7** Græsset tørrer ind, blomsterne visner,  
> når Herrens ånde blæser over dem.  
> Ja, folket er græs!  
>  **8** Græsset tørrer ind, blomsterne visner,  
> men vor Guds ord forbliver til evig tid.«

>  **9** Stig op på et højt bjerg,  
> Zions budbringer,  
> råb højt,  
> Jerusalems budbringer,  
> råb uden frygt!  
> Sig til Judas byer:  
> Her kommer jeres Gud!  
>  **10** Gud Herren kommer i styrke,  
> han hersker med sin arm.  
> Hans løn er med ham,  
> hans fortjeneste går foran ham.  
>  **11** Som hyrden vogter han sin hjord,  
> han samler dem med sin arm;  
> han løfter lammene op i sin favn,  
> han leder moderfårene.

#### Der er ingen gud som Gud

>  **12** Hvem har udmålt vandet i sin hule hånd,  
> afgrænset himlen med udspændte fingre?  
> Hvem har målt jordens støv i tønder,  
> vejet bjergene på vægten  
> og højene på vægtskåle?  
>  **13** Hvem kan retlede Herrens ånd,  
> hvem kan være hans rådgiver og belære ham?  
>  **14** Med hvem har han rådført sig for at få indsigt  
> og blive belært om den rette vej?  
> Hvem lærte ham kundskab  
> og viste ham vejen til indsigt?  
>  **15** Nej, folkene er som dråber i en spand,  
> de regnes som støv på vægtskåle,  
> de fjerne øer vejer kun som fnug;  
>  **16** Libanon slår ikke til som brænde,  
> og dets vildt slår ikke til som offerdyr.  
>  **17** Alle folkene er som intet imod ham,  
> de regnes som intethed og tomhed for ham.

>  **18** Med hvem vil I sammenligne Gud?  
> Hvad vil I sætte op til sammenligning med ham?  
>  **19** Gudebilledet støbes af en håndværker,  
> guldsmeden beklæder det med guld,  
> og han støber sølvkæder til det.  
>  **20** Man vælger træ, der ikke rådner,  
> og søger sig en kyndig håndværker  
> til at opstille et gudebillede, så det ikke vakler.

>  **21** Ved I det ikke? Hører I det ikke?  
> Er det ikke fortalt jer fra begyndelsen?  
> Har I ikke indset det  
> fra jordens grundlæggelse?  
>  **22** Det er ham, der troner over jordens flade,  
> men alle dens beboere er som græshopper;  
> han spænder himlen ud som et slør,  
> breder den ud som et telt til at bo i.  
>  **23** Fyrster gør han til intet,  
> jordens dommere til tomhed.  
>  **24** Knap er de plantet, knap er de sået,  
> knap har stiklingen slået rod i jorden,  
> før han puster på dem, så de visner,  
> og stormen river dem bort som strå.

>  **25** »Med hvem vil I sammenligne mig,  
> så vi skulle være lige?« siger den Hellige.  
>  **26** Løft jeres øjne mod himlen, og se!  
> Hvem skabte den?  
> Han, som fører dens hær talstærkt ud  
> og kalder dem alle sammen ved navn.  
> På grund af hans vældige kraft og mægtige styrke  
> mangler der ikke en eneste.

>  **27** Jakob, hvorfor siger du,  
> Israel, hvorfor erklærer du:  
> »Min vej er skjult for Herren,  
> Gud ænser ikke min ret«?  
>  **28** Ved du det ikke,  
> har du ikke hørt det:  
> Herren er en evig Gud,  
> skaberen af den vide jord.  
> Han bliver ikke træt og udmattet,  
> hans indsigt kan ingen udforske.  
>  **29** Han giver den udmattede kraft,  
> den kraftesløse giver han ny styrke.  
>  **30** Drenge bliver trætte og udmattede,  
> unge mænd snubler og falder.  
>  **31** Men de, der håber på Herren, får nye kræfter,  
> de får vinger som ørne.  
> De løber uden at blive trætte,  
> de vandrer uden at udmattes.

### Es 41

#### Perserkongen Kyros, redskabet til Israels frelse

>  **1** Lyt til mig, I fjerne øer,  
> folkeslagene skal møde frem.  
> Lad dem træde frem og tale,  
> lad os mødes for retten.

>  **2** Hvem vækkede ham fra østen,  
> som møder sejr, hvor han går?  
> Han får folkeslag i sin vold,  
> han nedtramper konger.  
> Hans sværd gør dem til støv,  
> hans bue til henvejret strå.  
>  **3** Han forfølger dem, rykker uskadt frem  
> ad en vej, han ikke før har trådt.  
>  **4** Hvem har virket og gjort det?  
> Han, som fra begyndelsen kaldte slægterne frem.  
> Jeg, Herren, er den første,  
> og hos de sidste er jeg den samme.  
>  **5** De fjerne øer ser det og bliver bange,  
> den vide jord forfærdes.

>  **6** Den ene hjælper den anden  
> og siger til ham: »Hold fast!«  
>  **7** Håndværkeren opmuntrer guldsmeden,  
> den, der banker metallet ud,  
> opmuntrer den, der slår på ambolten.  
> Han siger om sammenføjningen: »Den er god!«  
> Han fæstner det med nagler, så det ikke vakler.

>  **8** Men du Israel, min tjener,  
> Jakob, som jeg har udvalgt,  
> min ven Abrahams efterkommere,  
>  **9** dig hentede jeg fra jordens ender,  
> fra dens fjerne egne kaldte jeg dig.  
> Jeg sagde til dig: Du er min tjener,  
> jeg har udvalgt dig, og jeg forkaster dig ikke.  
>  **10** Frygt ikke, for jeg er med dig,  
> fortvivl ikke, for jeg er din Gud.  
> Jeg styrker dig og hjælper dig,  
> min sejrrige hånd holder dig fast.  
>  **11** Alle, der raser imod dig,  
> bliver til spot og spe;  
> dine fjender forgår  
> og bliver til intet.  
>  **12** Søger du efter dine modstandere,  
> finder du dem ikke,  
> dine angribere  
> bliver til intet som helst.  
>  **13** For jeg er Herren din Gud,  
> der griber din højre hånd  
> og siger til dig:  
> Frygt ikke, jeg hjælper dig.  
>  **14** Frygt ikke, Jakobs orm,  
> Israels kryb,  
> jeg hjælper dig, siger Herren,  
> han som løskøber dig, Israels Hellige.  
>  **15** Nu gør jeg dig til en tærskeslæde,  
> en ny, med mange tænder.  
> Du skal tærske bjerge og knuse dem,  
> høje skal du gøre til avner.  
>  **16** Du skal sprede dem, så vinden tager dem,  
> og stormen blæser dem bort.  
> Men du skal juble over Herren,  
> over Israels Hellige skal du fryde dig.

>  **17** De hjælpeløse og fattige søger vand,  
> men der er ikke noget,  
> deres tunge tørrer ud af tørst.  
> Jeg, Herren, vil svare dem,  
> jeg, Israels Gud, svigter dem ikke.  
>  **18** Jeg lader floder strømme i det nøgne land,  
> lader kilder springe i dalene.  
> Jeg gør ørkenen til oase,  
> det tørre land til kildevæld.  
>  **19** Jeg planter cedertræer i ørkenen,  
> akacier, myrter og oliventræer,  
> jeg sætter enebær i det øde land  
> tillige med ask og cypres,  
>  **20** for at de kan se og erkende,  
> lægge sig på sinde og forstå,  
> at Herrens hånd har gjort det,  
> Israels Hellige har skabt det.

>  **21** Forelæg jeres sag, siger Herren;  
> fremlæg jeres beviser, siger Jakobs konge.

>  **22** Lad dem fremlægge det og fortælle os,  
> hvad der kommer til at ske.  
> Fortæl, hvad det, der skete tidligere, betød,  
> så vi kan lægge os det på sinde  
> og erkende, hvad der kom ud af det.  
> Eller forkynd os, hvad der kommer,  
>  **23** fortæl, hvad der sker i fremtiden,  
> så vi kan vide, at I er guder.  
> Gør dog noget, godt eller ondt,  
> så vi kan tage mål af hinanden.  
>  **24** Men nej, I er intet værd,  
> og jeres gerninger ingenting;  
> det er afskyeligt at vælge jer!

>  **25** Jeg vækkede ham fra norden, og han kom,  
> fra østen, og han påkalder mit navn.  
> Han nedtramper fyrster ligesom ler,  
> som pottemageren tramper i leret.  
>  **26** Hvem fortalte det fra begyndelsen, så vi kunne vide det,  
> fra første færd, så vi kunne sige: »Han har ret«?  
> Nej, ingen fortalte det, ingen forkyndte det,  
> ingen hørte jer sige noget.  
>  **27** Jeg er den første, der siger til Zion: Dér kommer de!  
> Jeg bringer godt budskab til Jerusalem.  
>  **28** Jeg ser mig om, men der er ingen,  
> ingen af dem kan give råd,  
> så jeg kan spørge dem, og de kan svare.  
>  **29** Ingen af dem er noget værd,  
> deres gerninger er intet,  
> deres støbte billeder er vind og tomhed.

### Es 42

#### Herrens tjener

>  **1** Se min tjener, ham støtter jeg,  
> min udvalgte, i ham har jeg fundet velbehag.  
> Jeg lader min ånd komme over ham,  
> og han skal bringe ret til folkene.  
>  **2** Han skriger ikke, han råber ikke,  
> han løfter ikke sin røst i gaderne.  
>  **3** Det knækkede rør sønderbryder han ikke,  
> den osende væge slukker han ikke,  
> han fører retten til sejr.  
>  **4** Han bliver ikke svag og knækkes ikke,  
> til han har ført retten igennem på jorden;  
> de fjerne øer venter på hans belæring.

>  **5** Dette siger Gud Herren,  
> han som skabte himlen og spændte den ud,  
> som bredte jorden ud med dens vækster,  
> som gav åndedræt til folkene på jorden,  
> livsånde til dem, der færdes på den:  
>  **6** Jeg, Herren, har kaldt dig i retfærdighed;  
> jeg tager dig ved hånden.  
> Jeg danner dig og gør dig  
> til en pagt med folket, til et lys for folkene.  
>  **7** Du skal åbne de blindes øjne,  
> føre fangerne ud af fængslet  
> og dem, der sidder i mørket, ud af fangehullet.  
>  **8** Jeg er Jahve, det er mit navn!  
> Jeg giver ikke min ære til nogen anden  
> eller min pris til gudebillederne.  
>  **9** Hvad der tidligere blev sagt, det er sket,  
> nu fortæller jeg det nye;  
> før det spirer frem,  
> forkynder jeg det.

#### Den nye sang om Herrens sejr

>  **10** Syng en ny sang for Herren,  
> hans pris fra jordens ende,  
> I, der færdes på havet med hvad det rummer,  
> I, der bor på de fjerne øer!  
>  **11** Ørkenen og dens byer skal løfte røsten,  
> lejrene, hvor Kedar bor;  
> Selas beboere skal juble,  
> fra bjergenes toppe skal de råbe.  
>  **12** De skal give Herren ære  
> og forkynde hans pris for de fjerne øer.

>  **13** Herren drager ud som en helt,  
> som en kriger vækker han sin lidenskab;  
> han skriger, han udstøder kampråb,  
> over for fjenderne bryster han sig af sin styrke.  
>  **14** Jeg har tiet i lange tider,  
> jeg har været tavs og holdt mig tilbage;  
> nu skriger jeg som en fødende,  
> jeg stønner og snapper efter vejret.  
>  **15** Jeg lægger bjerg og høj øde  
> og lader alt, hvad der gror der, visne;  
> jeg gør floderne til fast land  
> og tørrer oaserne ud.  
>  **16** Jeg fører de blinde ad veje, de ikke kender,  
> jeg leder dem ad stier, de ikke kender.  
> Jeg gør mørket foran dem til lys,  
> det bakkede land til slette.  
> Det vil jeg gøre,  
> og jeg opgiver det ikke.

>  **17** Men de, der stoler på gudebilleder,  
> må vige tilbage med skam,  
> de, der siger til de støbte billeder:  
> I er vore guder.

#### Det ulydige folks frelse

>  **18** I døve, hør efter!  
> I blinde, se jer om!  
>  **19** Hvem er blind som min tjener  
> og døv som mit sendebud?  
> Hvem er blind som den udsendte,  
> blind som Herrens tjener?  
>  **20** Mange ting så han, men gav ikke agt på det,  
> trods åbne ører hørte han ikke.  
>  **21** For sin retfærdigheds skyld vil Herren  
> gøre sin belæring stor og herlig.

>  **22** Men de er et udbyttet og udplyndret folk;  
> de er alle lænket i fangehuller  
> og gemt bort i fængsler.  
> De er gjort til bytte, og ingen redder dem,  
> de er udplyndret, og ingen siger: »Lad dem gå!«  
>  **23** Hvem af jer vil høre dette,  
> lytte og høre efter for fremtiden?  
>  **24** Hvem overgav Jakob til plyndring,  
> hvem udleverede Israel til røvere?  
> Var det ikke Herren, ham vi havde syndet mod?  
> De ville ikke vandre ad hans veje  
> eller lytte til hans belæring.  
>  **25** Derfor udøste han sin glødende vrede  
> og krigens vold over dem.  
> Den blussede op omkring dem,  
> uden at de ville forstå det;  
> den brændte dem,  
> men de lagde sig det ikke på sinde.

### Es 43

>  **1** Men nu siger Herren,  
> han som skabte dig, Jakob, han som dannede dig, Israel:  
> Frygt ikke, for jeg har løskøbt dig,  
> jeg kalder dig ved navn, du er min.  
>  **2** Går du gennem vand, er jeg med dig,  
> gennem floder, skyller de ikke sammen over dig;  
> går du gennem ild, bliver du ikke forbrændt,  
> flammen brænder dig ikke.  
>  **3** For jeg er Herren din Gud,  
> Israels Hellige er din frelser.  
> Jeg giver Egypten som løsepenge for dig,  
> Nubien og Seba som betaling,  
>  **4** for du er dyrebar i mine øjne,  
> højt agtet, og jeg elsker dig.  
> Jeg betaler for dig med mennesker,  
> med folkeslag for dit liv.  
>  **5** Frygt ikke, for jeg er med dig.  
> Fra østen bringer jeg dine børn,  
> fra vesten samler jeg dig;  
>  **6** jeg siger til norden: Giv mig dem!  
> og til syden: Hold dem ikke tilbage!  
> Bring mine sønner fra det fjerne  
> og mine døtre fra jordens ende,  
>  **7** alle, der kaldes med mit navn,  
> dem jeg har skabt til min ære,  
> dem jeg har dannet og skabt.

>  **8** Før det folk ud, der er blinde, skønt de har øjne,  
> og døve, skønt de har ører;  
>  **9** alle folkene skal flokkes,  
> folkeslagene forsamles.  
> Hvem blandt dem kan fortælle det  
> og forkynde os, hvad der skete tidligere?  
> Lad dem føre vidner, så de kan få ret,  
> så man må høre og sige: Det er sandt!  
>  **10** I er mine vidner, siger Herren,  
> min tjener, som jeg har udvalgt,  
> for at I må forstå og tro på mig  
> og indse, at det er mig.  
> Før mig blev der ikke dannet nogen gud,  
> efter mig vil der ingen være;  
>  **11** jeg, kun jeg, er Herren,  
> der er ingen anden frelser end mig.  
>  **12** Det er mig, der har fortalt det, mig, der frelser,  
> det er mig, der har forkyndt det,  
> ikke en fremmed gud blandt jer.  
> I er mine vidner, siger Herren,  
> det er mig, der er Gud.  
>  **13** Også for fremtiden er jeg den samme,  
> ingen river noget ud af min hånd;  
> hvem kan gøre det ugjort, når jeg handler?

>  **14** Dette siger Herren,  
> Israels Hellige, som løskøber jer:  
> For jeres skyld sender jeg bud til Babylon,  
> jeg river alle portslåerne ned,  
> og kaldæernes jubel bliver til klage.  
>  **15** Jeg er Herren, jeres hellige,  
> Israels skaber er jeres konge.

>  **16** Dette siger Herren,  
> han som lagde en vej i havet,  
> en sti i de vældige vande,  
>  **17** han som førte vogne og heste derud,  
> den hele hær og krigsmagt.  
> De lå der og kunne ikke rejse sig,  
> de slukkedes, gik ud som et lys.

>  **18** Husk ikke på det, der skete tidligere,  
> giv ikke agt på fortiden;  
>  **19** nu skaber jeg nyt,  
> nu spirer det frem, ved I det ikke?  
> Ja, jeg lægger vej i ørkenen  
> og floder i ødemarken;  
>  **20** de vilde dyr skal ære mig,  
> sjakaler og strudse,  
> for jeg giver vand i ørkenen,  
> floder i ødemarken,  
> så mit udvalgte folk kan drikke.  
>  **21** Det folk, jeg skabte mig,  
> skal forkynde min pris.  
>  **22** Men du påkaldte mig ikke, Jakob,  
> du anstrengte dig ikke for min skyld, Israel.  
>  **23** Du bragte mig ikke dine brændofferlam,  
> du ærede mig ikke med dine slagtofre;  
> jeg besværede dig ikke med krav om afgrødeofre,  
> jeg plagede dig ikke med røgelse.  
>  **24** Du købte ikke kalmus til mig,  
> du mættede mig ikke med fedtet fra dine slagtofre.  
> Nej, du besværede mig med dine synder,  
> du plagede mig med din skyld.  
>  **25** Det er mig, kun mig, der sletter dine overtrædelser,  
> for min egen skyld husker jeg ikke på dine synder.  
>  **26** Indstævn mig, så vi kan mødes i retten,  
> tal din sag, så du kan få ret:  
>  **27** Din stamfader syndede,  
> dine fortalere brød med mig,  
>  **28** så jeg vanærede hellige fyrster,  
> jeg overgav Jakob til forbandelse  
> og Israel til spot.

### Es 44

>  **1** Men hør nu, Jakob, min tjener,  
> Israel, som jeg har udvalgt.  
>  **2** Dette siger Herren, som skabte dig,  
> han, som dannede dig fra moders liv, hjælper dig:  
> Frygt ikke, min tjener Jakob,  
>  Jeshurun, som jeg har udvalgt!  
>  **3** For jeg udgyder vand over den tørstige jord,  
> strømme af vand over det tørre land;  
> jeg udgyder min ånd over dit afkom  
> og min velsignelse over dine efterkommere.  
>  **4** De skal spire frem mellem græs,  
> som popler ved vandløb.  
>  **5** Én siger: Jeg tilhører Herren,  
> en anden kalder sig med Jakobs navn,  
> og én skriver i sin hånd »Tilhører Herren«  
> og bruger Israel som hædersnavn.

#### Den levende Gud over for de døde gudebilleder

>  **6** Dette siger Herren, Israels konge,  
> han som løskøber det, Hærskarers Herre:  
> Jeg er den første, og jeg er den sidste,  
> der er ingen anden Gud end mig.  
>  **7** Hvem der er som jeg, skal udråbe  
> og fortælle og forelægge mig, hvad der er sket,  
> fra dengang jeg grundlagde et evigt folk.  
> De skal fortælle dem, hvad der skal ske, og hvad der kommer.  
>  **8** Vær ikke forfærdede og rædselsslagne!  
> Har jeg ikke fortalt og forkyndt dig det for længst?  
> I er mine vidner: Er der nogen anden Gud end mig?  
> Er der nogen klippe, jeg ikke kender?

>  **9** Alle, der former gudebilleder, er tomme,  
> og deres elskede guder gavner intet.  
> Deres vidner ser intet,  
> de forstår intet, så de bliver til skamme.  
>  **10** Den, der former en gud og støber et gudebillede,  
> har ingen gavn af det.  
>  **11** Nej, alle tilhængerne bliver til skamme,  
> håndværkerne er kun mennesker.  
> Lad dem blot træde samlet frem,  
> de skal alle gribes af skræk og skam.

**12** Smeden fremstiller en økse ved essen. Han former den med hammeren, og han bearbejder den med sin stærke arm. Bliver han sulten, taber han kræfterne; får han ikke vand at drikke, bliver han træt. **13** Snedkeren spænder sin målesnor ud, han tegner omridset med stiften og bearbejder det med stemmejernet. Med passeren ridser han det op og giver det menneskeskikkelse, et menneskes herlighed, der skal bo i et hus. **14** Han fælder cedertræ, han tager steneg og gråeg, som han lader gro op blandt skovens træer. Han planter cedre, og regnen giver dem vækst. **15** Det bruger mennesket som brænde. Han tager noget af det til at varme sig ved; han tænder bål og bager brød. Han laver også en gud og kaster sig ned for den, han fremstiller et gudebillede og tilbeder det. **16** Halvdelen brænder han op, og på halvdelen steger han kød, spiser det og bliver mæt. Han varmer sig og siger: »Ah, jeg bliver varm, jeg ser ilden.« **17** Af resten fremstiller han en gud som sit gudebillede. Han tilbeder det og kaster sig ned for det. Han beder til det og siger: »Red mig, for du er min Gud!« **18** De forstår ikke, og de indser ikke, for deres øjne er lukket til, så de ikke kan se, og deres hjerter ikke kan fatte. **19** Han lægger sig det ikke på sinde, han har hverken kundskab eller indsigt til at sige: »Halvdelen brændte jeg op, så bagte jeg brød på gløderne, stegte kød og spiste det. Resten gjorde jeg til et afskyeligt billede, og jeg tilbad en træklods.« **20** Den, der har med aske at gøre, ham har et vildledt hjerte forført. Han redder ikke sit liv, for han siger ikke: »Der er jo løgn i min højre hånd!«

#### Herren løskøber Israel ved Kyros

>  **21** Husk dette, Jakob,  
> Israel, for du er min tjener.  
> Jeg har dannet dig, du er min tjener,  
> jeg glemmer dig ikke, Israel.  
>  **22** Jeg udsletter dine overtrædelser som en sky,  
> dine synder som et skylag.  
> Vend tilbage til mig, for jeg har løskøbt dig.  
>  **23** Råb af fryd, himmel, for Herren har grebet ind.  
> Bryd ud i jubelråb, jordens dybder,  
> bryd ud i fryderåb, bjerge,  
> skoven med alle dens træer!  
> For Herren har løskøbt Jakob,  
> ved Israel viser han sin herlighed.

>  **24** Dette siger Herren, der løskøber dig,  
> han som dannede dig fra moders liv:  
> Jeg, Herren, har skabt alt.  
> Jeg alene har spændt himlen ud,  
> jeg har bredt jorden ud, hvem var med mig?  
>  **25** Jeg kuldkaster orakelpræsters varsler,  
> gør spåmænd til tåber,  
> slår vismænd tilbage  
> og gør deres viden til dårskab.  
>  **26** Jeg stadfæster min tjeners ord  
> og fuldbyrder mine sendebuds råd.  
> Jeg siger til Jerusalem: »Du skal befolkes,«  
> til Judas byer: »I skal genopbygges,«  
> jeg genrejser ruinerne.  
>  **27** Til havdybet siger jeg: »Bliv tørt!«  
> Jeg udtørrer dine strømme.  
>  **28** Til Kyros siger jeg: »Min hyrde!«  
> Han skal udføre alt det, jeg vil.  
> Jeg siger til Jerusalem: »Du skal genopbygges,  
> og templet skal grundlægges.«

### Es 45

>  **1** Dette siger Herren til sin salvede,  
> til Kyros, hvis højre hånd jeg har grebet  
> for at nedtrampe folk foran ham  
> og løse kongernes bælter,  
> så døre åbnes for ham,  
> og porte ikke står lukket:  
>  **2** Jeg går foran dig  
> og jævner forhindringerne;  
> bronzedøre knuser jeg,  
> jernslåer hugger jeg over.  
>  **3** Jeg giver dig mørkets skatte,  
> de bortgemte rigdomme,  
> for at du skal vide,  
> at jeg er Herren, Israels Gud,  
> som kalder dig ved navn.  
>  **4** For min tjener Jakobs skyld,  
> for Israels, min udvalgtes, skyld,  
> kaldte jeg dig ved navn;  
> jeg gav dig hædersnavn,  
> skønt du ikke kender mig.

>  **5** Jeg er Herren, der er ingen anden,  
> der er ingen anden Gud end mig.  
> Jeg væbner dig, skønt du ikke kender mig,  
>  **6** for at de skal vide i øst og i vest,  
> at der ikke er nogen anden end mig,  
> jeg er Herren, der er ingen anden!  
>  **7** Jeg danner lys og skaber mørke,  
> jeg frembringer fred og skaber ulykke,  
> jeg, Herren, frembringer alt dette.  
>  **8** Lad det dryppe fra oven, himmel,  
> lad retfærd strømme ned fra skyerne!  
> Jorden skal åbne sig,  
> frelsen gro frem,  
> og retfærd skal spire.  
> Jeg, Herren, skaber det.

>  **9** Ve den, der anklager ham, der dannede ham,  
> et potteskår blandt skår af ler.  
> Kan leret sige til ham, der former det:  
> Hvad er det, du laver?  
> Kan dit værk sige: Han har ingen hænder?  
>  **10** Ve den, der siger til sin far: Hvad er det, du avler?  
> og til kvinden: Hvad er det, du føder?  
>  **11** Dette siger Herren,  
> Israels Hellige, som dannede det:  
> Kræver I mig til regnskab for mine sønner?  
> Giver I mig besked om mine hænders værk?  
>  **12** Det er mig, der har frembragt jorden  
> og skabt menneskene på den.  
> Mine hænder har spændt himlen ud,  
> og jeg befaler over hele dens hær.  
>  **13** Det er mig, der har vækket ham i retfærd,  
> jeg jævner alle hans veje.  
> Han skal genopbygge min by  
> og sende mit bortførte folk hjem,  
> uden betaling og uden løn,  
> siger Hærskarers Herre.

>  **14** Dette siger Herren:  
> Det rige Egypten, det velstående Nubien,  
> de høje sebæere,  
> de skal komme til dig og tilhøre dig,  
> i lænker skal de følge dig.  
> De skal kaste sig ned for dig,  
> de skal bede til dig:  
> Kun hos dig er Gud; der er ingen anden,  
> ingen anden Gud.

>  **15** Du er en Gud, der skjuler dig,  
> Israels Gud er frelser.  
>  **16** De er alle blevet til spot og spe,  
> billedskærerne går bort med skam.  
>  **17** Men Israel frelses ved Herren,  
> en evig frelse.  
> I bliver ikke til spot og spe,  
> aldrig i evighed!

>  **18** Dette siger Herren,  
> himlens skaber, han som er Gud,  
> han som dannede jorden og frembragte den,  
> han som grundfæstede den;  
> han skabte den ikke i tomhed,  
> men dannede den til beboelse:  
> Jeg er Herren, der er ingen anden.  
>  **19** Jeg har ikke talt i det skjulte,  
> på et mørkt sted i verden.  
> Jeg har ikke sagt til Jakobs slægt:  
> Søg mig i tomheden!  
> Jeg, Herren, taler retfærd,  
> fortæller, hvad der er ret.

>  **20** I skal samle jer  
> og komme nærmere,  
> I som undslap fra folkene!  
> De forstår ingenting,  
> de som bærer deres gudebillede af træ,  
> og som beder til en gud, der ikke kan frelse.  
>  **21** Fortæl det, og fremlæg det,  
> læg råd op sammen!  
> Hvem har forkyndt det i fortiden  
> og fortalt det for længst?  
> Er det ikke mig, Herren?  
> Der er ingen anden Gud end mig,  
> en retfærdig Gud, en Gud der frelser,  
> der er ingen anden end mig.

>  **22** Vend dig til mig, og bliv frelst,  
> hele du vide jord!  
> For jeg er Gud, der er ingen anden.  
>  **23** Jeg sværger ved mig selv,  
> sandhed udgår af min mund,  
> ord, der ikke vender tilbage:  
> For mig skal hvert knæ bøje sig,  
> hver tunge skal sværge ved mig.  
>  **24** Om mig skal man sige: Kun hos Herren  
> er der retfærdighed og styrke.  
> Alle, der raser mod ham,  
> skal komme til ham og blive til skamme.  
>  **25** Hele Israels slægt  
> får ret og fryder sig over Herren.

### Es 46

#### Babylons fald

>  **1** Bel går i knæ, Nebo synker sammen,  
> gudebillederne læsses  
> på lastdyr og okser.  
> De, der blev båret af jer, løftes op på trætte dyr;  
>  **2** men de synker sammen og går i knæ,  
> de kan ikke bringe deres byrde i sikkerhed,  
> guderne selv må gå i fangenskab.  
>  **3** Hør mig, Jakobs hus,  
> alle, der er tilbage af Israels hus:  
> Lige fra fødslen blev I løftet op,  
> I blev båret fra moders liv.  
>  **4** Til I bliver gamle, er jeg den samme,  
> til I bliver grå, bærer jeg på jer.  
> Det har jeg gjort, og jeg vil stadig løfte jer,  
> bære på jer og bringe jer i sikkerhed.

>  **5** Med hvem vil I sammenligne mig, så det ligner?  
> Hvem stiller I mig lige med, så vi ligner hinanden?  
>  **6** De ryster guld ud af pungen  
> og vejer sølv af på vægten,  
> de lejer en guldsmed, som laver det til en gud;  
> så tilbeder de den og kaster sig ned for den.  
>  **7** De løfter den op på skulderen og bærer den;  
> stiller de den ned, bliver den stående,  
> den rokker sig ikke af stedet.  
> Skriger man til den, svarer den ikke,  
> den frelser ikke, når man er i nød.

>  **8** Husk dette, lyt opmærksomt,  
> læg jer det på sinde, I syndere!  
>  **9** Husk, hvad der skete tidligere, for længe siden!  
> For jeg er Gud, der er ingen anden,  
> jeg er Gud, der er ingen som jeg.  
>  **10** Fra begyndelsen har jeg forkyndt fremtiden,  
> i fortiden det, der endnu ikke var sket.  
> Nu siger jeg: Min beslutning står fast,  
> alt det, jeg vil, gør jeg.  
>  **11** Jeg kalder en rovfugl fra østen,  
> fra det fjerne land ham, der udfører min beslutning.  
> Knap har jeg talt, så lader jeg det ske,  
> knap har jeg tænkt det, så gør jeg det.  
>  **12** Hør mig, I overmodige,  
> I som er langt fra retfærdighed!  
>  **13** Jeg bringer min retfærdighed nær, den er ikke langt borte,  
> min frelse lader ikke vente på sig.  
> Jeg giver frelse i Zion  
> og min herlighed i Israel.

### Es 47

>  **1** Stig ned og sæt dig i støvet,  
> du jomfru, Babylons datter.  
> Sæt dig på jorden, ikke på tronen,  
> du kaldæernes datter,  
> for du skal ikke længere kaldes  
> den sarte og forvænte.  
>  **2** Tag håndkværnen, og mal mel!  
> Tag sløret af,  
> løft op i slæbet, blot dine ben,  
> vad ud i floderne!  
>  **3** Dit køn skal blottes,  
> din skam komme til syne.  
> Jeg tager hævn,  
> jeg skåner ingen,  
>  **4** siger han, som løskøber os,  
> Hærskarers Herre er hans navn,  
> Israels Hellige.

>  **5** Sæt dig i stilhed, gå ind i mørket,  
> du kaldæernes datter,  
> for du skal ikke længere kaldes  
> kongerigernes dronning.  
>  **6** Jeg blev vred på mit folk,  
> jeg vanærede min ejendom  
> og gav dem i din hånd.  
> Du viste dem ikke barmhjertighed,  
> selv på deres gamle  
> lagde du dit tunge åg.  
>  **7** Du sagde: I al evighed  
> vil jeg være dronning.  
> Du lagde dig det ikke på sinde,  
> du tænkte ikke på, hvordan det ville ende.

>  **8** Men hør nu, fine dame,  
> du, som sidder trygt på din trone,  
> du, som siger ved dig selv:  
> Jeg og ingen anden!  
> Jeg kommer ikke til at sidde enke,  
> jeg kommer ikke til at kende barnløshed.  
>  **9** Begge dele skal ramme dig,  
> pludselig, på én og samme dag.  
> Barnløshed og enkestand  
> kommer over dig i fuldt mål  
> på grund af al din trolddom  
> og dine mange besværgelser.  
>  **10** Du var tryg i din ondskab.  
> Du sagde: Der er ingen, der ser mig.  
> Din visdom og kundskab  
> førte dig på afveje,  
> du sagde ved dig selv:  
> Jeg og ingen anden!  
>  **11** Men ulykken kommer over dig,  
> uden at du kan afvende den,  
> ødelæggelsen falder over dig,  
> uden at du kan afværge den,  
> undergangen kommer pludselig over dig,  
> uden at du ved af det.  
>  **12** Stå nu frem med dine besværgelser  
> og med al din trolddom,  
> som du har anstrengt dig med fra din ungdom;  
> måske kan du få hjælp,  
> måske kan du skræmme ulykken bort.

>  **13** Du har udmattet dig med dine mange rådgivere,  
> lad nu dem træde frem;  
> lad dem, som gransker himlen, frelse dig,  
> dem som tyder stjernerne,  
> dem som måned for måned meddeler dig,  
> hvad der skal komme over dig.  
>  **14** Se, de er blevet som strå,  
> ilden har brændt dem,  
> de kan ikke redde sig selv  
> fra flammerne.  
> Der bliver ikke gløder at varme sig ved  
> eller bål at sidde ved.  
>  **15** Sådan er det gået dem, du har anstrengt dig med,  
> troldmændene fra din ungdom,  
> de flakker om til alle sider,  
> der er ingen, der frelser dig.

### Es 48

#### Israels frelse trods ulydighed

>  **1** Hør dette, Jakobs hus,  
> I, som kaldes med Israels navn  
> og er udgået af Judas kilde,  
> I, der sværger ved Herrens navn  
> og påkalder Israels Gud,  
> men ikke i sandhed og retfærdighed.  
>  **2** For I kalder jer efter den hellige by  
> og støtter jer til Israels Gud,  
> Hærskarers Herre er hans navn.  
>  **3** Hvad der skete tidligere, har jeg for længst fortalt;  
> det lød fra min mund, og jeg forkyndte det.  
> Pludselig handlede jeg, og så skete det.  
>  **4** Jeg ved jo, at du er hård,  
> senerne i din hals er af jern  
> og din pande af bronze.  
>  **5** Jeg har fortalt dig det for længst,  
> før det skete, har jeg forkyndt dig det,  
> for at du ikke skulle sige: Mit gudebillede gjorde det,  
> mit støbte gudebillede befalede det.  
>  **6** Du hørte det, se nu det alt sammen!  
> Kan I ikke selv fortælle det?  
> Fra nu af forkynder jeg dig det nye,  
> det skjulte, som I ikke kender.  
>  **7** Nu bliver det skabt, og ikke før,  
> du har ikke hørt om det før i dag,  
> for at du ikke skulle sige: Jeg vidste det godt!  
>  **8** Nej, du har ikke hørt, du har ikke forstået,  
> dengang havde du ikke øret åbent;  
> jeg ved jo, at du er troløs,  
> fra moders liv kaldes du synder.

>  **9** For mit navns skyld holder jeg igen på min vrede,  
> for min æres skyld lægger jeg bånd på mig  
> og udrydder dig ikke.  
>  **10** Men jeg har lutret dig, ikke som sølv,  
> i lidelsens ovn har jeg prøvet dig.  
>  **11** For min egen skyld handler jeg,  
> ellers vanæres mit navn,  
> og min ære giver jeg ikke til nogen anden.

>  **12** Hør mig, Jakob,  
> Israel, som jeg har kaldet!  
> Jeg er den samme; jeg er den første,  
> og jeg er den sidste.  
>  **13** Det var min hånd, der grundlagde jorden,  
> min højre hånd spændte himlen ud;  
> kalder jeg på dem,  
> står de der alle sammen.  
>  **14** I skal samle jer og høre efter!  
> Hvem blandt dem har fortalt dette:  
> Herrens ven udfører hans vilje mod Babylon  
> og hans magt mod kaldæerne.  
>  **15** Det er mig, der har talt, jeg har kaldet ham,  
> jeg har ført ham frem, og han fik lykken med sig.  
>  **16** Kom hen til mig og hør dette:  
> Lige fra begyndelsen har jeg ikke talt i det skjulte,  
> fra dengang det blev til, var jeg til stede.  
> – Nu har Gud Herren  
> sendt mig med sin ånd –

>  **17** Dette siger Herren, som løskøber dig,  
> Israels Hellige:  
> Jeg er Herren din Gud,  
> som lærer dig, hvad der gavner,  
> som fører dig ad vejen, du skal vandre.  
>  **18** Gid du ville lytte til mine befalinger,  
> så blev din fred som en flod  
> og din retfærdighed som havets bølger,  
>  **19** så blev dit afkom som sandet,  
> dine efterkommere som sandskorn,  
> deres navn ville ikke blive udslettet  
> og ikke blive tilintetgjort for mine øjne.

>  **20** Drag ud af Babylon,  
> flygt fra kaldæerne!  
> Fortæl det med jubel,  
> forkynd det,  
> bring bud om det  
> til jordens ender!  
> Sig: »Herren har løskøbt  
> sin tjener Jakob.«  
>  **21** De kommer ikke til at tørste,  
> når han fører dem gennem øde egne;  
> vand fra klippen  
> lader han strømme til dem,  
> han kløver klippen,  
> så vandet flyder.

**22** De gudløse har ikke fred, siger Herren.

### Es 49

#### Herrens tjener

>  **1** Hør mig, I fjerne øer,  
> lyt, I folk langt borte:  
> Herren har kaldet mig fra moders liv,  
> fra fødslen kaldte han mig ved navn.  
>  **2** Han gjorde min mund til et skarpt sværd,  
> i skyggen af sin hånd skjulte han mig;  
> han gjorde mig til en spids pil,  
> i sit kogger holdt han mig gemt.  
>  **3** Han sagde til mig: Du er min tjener,  
> Israel, ved dig viser jeg min herlighed.  
>  **4** Men jeg sagde: Forgæves har jeg anstrengt mig,  
> på tomhed og vind har jeg brugt mine kræfter.  
> Dog, min ret er hos Herren,  
> min løn er hos min Gud.

>  **5** Men nu har Herren talt,  
> han som har dannet mig fra moders liv til sin tjener  
> for at føre Jakob tilbage,  
> så Israel samles hos ham.  
> Jeg bliver agtet i Herrens øjne,  
> min Gud bliver min styrke.  
>  **6** Han sagde: Det er ikke nok, at du som min tjener  
> skal genrejse Jakobs stammer  
> og føre Israels overlevende hjem;  
> derfor gør jeg dig til et lys for folkene,  
> for at min frelse skal nå til jordens ende.

>  **7** Dette siger Herren,  
> Israels Hellige, som løskøber det,  
> til ham, der er ringeagtet og afskyet af folk,  
> til herskernes tjener:  
> Konger skal se det og rejse sig,  
> stormænd skal kaste sig ned  
> for Herren, som er trofast,  
> for Israels Hellige, som udvælger dig.

>  **8** Dette siger Herren:  
> I nådens tid bønhører jeg dig;  
> på frelsens dag hjælper jeg dig.  
> Jeg danner dig og gør dig til en pagt med folket,  
> så du kan genrejse landet  
> og fordele de øde jordlodder.  
>  **9** Til fangerne skal du sige: Gå ud!  
> og til dem i mørket: Kom frem!  
> Langs vejene skal de græsse,  
> i det nøgne land finder de græsning.  
>  **10** De skal hverken sulte eller tørste,  
> hede og sol skal ikke plage dem,  
> for han skal føre dem i sin barmhjertighed  
> og lede dem til kildevæld.  
>  **11** Jeg gør alle mine bjerge til vej,  
> og mine veje skal bygges højt.  
>  **12** Se, de kommer fra det fjerne,  
> de kommer fra nord og fra vest,  
> de kommer fra Sinims land.  
>  **13** Himlen skal råbe af fryd og jorden juble,  
> bjergene skal bryde ud i fryderåb,  
> for Herren trøster sit folk,  
> han forbarmer sig over sine hjælpeløse.

#### Landflygtige vender hjem, Jerusalem genopbygges

>  **14** Men Zion siger: »Herren har svigtet mig,  
> Herren har glemt mig!«  
>  **15** Glemmer en kvinde sit diende barn?  
> Glemmer en mor det barn, hun fødte?  
> Selv om de skulle glemme,  
> glemmer jeg ikke dig.  
>  **16** Se, i mine hænder har jeg tegnet dig,  
> dine mure har jeg altid for øje.  
>  **17** De, der skal genopbygge dig, er hurtigt på vej,  
> de, der rev dig ned og lagde dig øde,  
> drager bort fra dig.  
>  **18** Løft blikket, se dig omkring:  
> De samles alle og kommer til dig.  
> »Så sandt jeg lever,« siger Herren,  
> »skal du iføre dig dem alle som smykke,  
> du skal binde dem om dig som bruden sit bælte.«  
>  **19** Dine ruiner og dine tomter,  
> dit hærgede land,  
> det er nu for trangt at bo i,  
> de, der tilintetgjorde dig, er langt borte.  
>  **20** Børnene, du fik i din barnløshed,  
> siger nu atter til dig:  
> »Her er for lidt plads,  
> ryk sammen, så jeg kan komme til at sidde her.«  
>  **21** Du siger i dit hjerte:  
> »Hvem har født dem til mig?  
> Jeg var jo barnløs og gold,  
> landflygtig og fordrevet,  
> hvem har opfostret dem?  
> Jeg var ladt alene tilbage,  
> hvor stammer de fra?«

>  **22** Dette siger Gud Herren:  
> Nu løfter jeg min hånd for folkene,  
> jeg rejser mit banner for folkeslagene;  
> de skal bringe dine sønner i favnen  
> og bære dine døtre på skulderen.  
>  **23** Konger bliver dine plejefædre,  
> deres dronninger dine ammer;  
> de skal kaste sig til jorden for dig  
> og slikke støvet for dine fødder.  
> Da skal du erkende, at jeg er Herren,  
> og at de, der håber på mig, ikke bliver til skamme.

>  **24** Kan man tage byttet fra en kriger?  
> Kan man befri en voldsmands fanger?  
>  **25** Dette siger Herren:  
> Fangerne skal tages fra krigeren,  
> voldsmandens bytte skal befries.  
> Jeg vil kæmpe mod dem, der kæmper mod dig,  
> og dine sønner vil jeg frelse.  
>  **26** Jeg lader dine undertrykkere æde deres eget kød,  
> de skal beruse sig i deres eget blod som i most.  
> Så skal alle mennesker erkende,  
> at jeg, Herren, frelser dig,  
> Jakobs Mægtige løskøber dig.

### Es 50

>  **1** Dette siger Herren:  
> »Hvor er skilsmissebrevet,  
> som jeg sendte jeres mor bort med?  
> Hvem var jeg i gæld til,  
> så jeg måtte sælge jer til ham?  
> Nej, I blev solgt for jeres synders skyld,  
> jeres mor blev sendt bort på grund af jeres overtrædelser.

>  **2** Hvorfor var der ingen, da jeg kom?  
> Hvorfor svarede ingen, da jeg kaldte?  
> Er min arm for kort til at udfri jer?  
> Har jeg ikke kraft til at redde jer?  
> Ved min trussel tørrer jeg havet ud  
> og gør floderne til ørken,  
> så fiskene rådner af mangel på vand  
> og dør af tørst.  
>  **3** Jeg klæder himlen i sort  
> og indhyller den i sæk.«

#### Herrens tjener

>  **4** Gud Herren har givet mig  
> disciples tunge,  
> så jeg med mine ord kan hjælpe den trætte.  
> Hver morgen vækker han mit øre,  
> og jeg hører som en discipel.  
>  **5** Gud Herren har åbnet mit øre,  
> og jeg var ikke genstridig,  
> jeg veg ikke tilbage.  
>  **6** Jeg lod dem slå min ryg  
> og rive skægget ud af mine kinder.  
> Jeg skjulte ikke mit ansigt  
> for skændsler og for spyt.  
>  **7** Gud Herren er min hjælper,  
> derfor blev jeg ikke til spot og spe;  
> derfor gjorde jeg mit ansigt hårdt som flint,  
> jeg ved, at jeg ikke bliver til skamme.  
>  **8** Han, som skal frikende mig, er nær.  
> Vil nogen anklage mig,  
> så lad os stå frem sammen!  
> Vil nogen være min modpart,  
> så lad ham træde op mod mig!  
>  **9** Se, Gud Herren er min hjælper,  
> hvem vil dømme mig skyldig?  
> De slides alle sammen op som klæder,  
> møl skal æde dem.

>  **10** Den blandt jer, der frygter Herren,  
> skal adlyde hans tjener.  
> Den, der vandrer i mørket  
> og ikke ser lys,  
> skal stole på Herrens navn  
> og støtte sig til sin Gud.  
>  **11** Men alle I brandstiftere,  
> I, der skyder brandpile,  
> gå selv ind i det flammende bål,  
> i den ild, I har antændt med jeres pile.  
> Fra min hånd skal dette ramme jer,  
> I skal ligge i pinsler.

### Es 51

#### Det hærgede Jerusalems genrejsning

>  **1** Hør mig, I, som stræber efter retfærdigheden,  
> I, som søger Herren:  
> Se hen til den klippe, I blev hugget løs fra,  
> og til den grube, I blev boret ud af.  
>  **2** Se hen til Abraham, jeres fader,  
> og til Sara, som fødte jer.  
> For han var kun én, da jeg kaldte ham,  
> men jeg velsignede ham og gjorde ham talrig.  
>  **3** Ja, Herren trøster Zion,  
> trøster alle hendes ruiner;  
> han gør hendes ørken som Eden,  
> det øde land som Herrens have.  
> Fryd og glæde skal der lyde,  
> takkesang og klingende spil.

>  **4** Lyt til mig, mit folk,  
> mit folkefærd, hør på mig!  
> For der udgår belæring fra mig,  
> i et nu gør jeg min ret til lys for folkene.  
>  **5** Min retfærdighed er nær,  
> min frelse kommer,  
> min arm dømmer folkene.  
> De fjerne øer håber på mig,  
> de venter på min stærke arm.  
>  **6** Løft jeres øjne mod himlen,  
> vend blikket mod jorden hernede;  
> for himlen skal opløses som røg,  
> jorden skal slides op som klæder,  
> og de, der bor på den, skal dø som myg.  
> Men min frelse varer til evig tid,  
> og min retfærdighed hører ikke op.  
>  **7** Hør mig, I, der kender retfærdighed,  
> du folk med min lov i hjertet!  
> Frygt ikke for menneskers hån,  
> lad jer ikke skræmme af deres spot.  
>  **8** Møl skal æde dem som klæder,  
> insekter skal æde dem som uld.  
> Men min retfærdighed varer til evig tid,  
> min frelse i slægt efter slægt.

>  **9** Vågn op, vågn op, ifør dig styrke,  
> du Herrens arm!  
> Vågn op som i ældgamle dage,  
> i henfarne tider!  
> Var det ikke dig, der fældede Rahab  
> og gennemborede dragen?  
>  **10** Var det ikke dig, der tørrede havet ud,  
> det store urdybs vande,  
> og gjorde det dybe hav til vej,  
> så de løskøbte kunne gå over?

>  **11** Herrens udfriede vender hjem,  
> de kommer til Zion med jubel;  
> evig glæde går foran dem,  
> fryd og glæde når dem,  
> suk og klage flygter.

>  **12** Det er mig, der trøster jer,  
> hvordan kan du da frygte for mennesker, der dør,  
> for menneskebørn, der svinder bort som græsset?  
>  **13** Hvordan kan du glemme Herren, der skabte dig,  
> som spændte himlen ud  
> og grundlagde jorden.  
> Hvordan kan du dagen lang frygte  
> for undertrykkerens rasen?  
> Når han vil til at ødelægge,  
> hvad bliver der da af undertrykkerens rasen?  
>  **14** Snart bliver den lænkede løst,  
> han skal ikke dø og gå i graven,  
> han skal ikke mangle brød.  
>  **15** Jeg er Herren din Gud,  
> som pisker havet op,  
> så bølgerne larmer,  
> Hærskarers Herre er hans navn.  
>  **16** Jeg lægger mine ord i din mund  
> og skjuler dig i skyggen af min hånd;  
> jeg spænder himlen ud og grundlægger jorden  
> og siger til Zion: Du er mit folk.

>  **17** Vågn op, vågn op,  
> rejs dig, Jerusalem!  
> Du, som fra Herrens hånd fik  
> hans vredes bæger at drikke,  
> den berusende skål  
> tømte du til bunds.  
>  **18** Af alle de sønner, hun har født,  
> var der ingen, der ledte hende;  
> af alle de sønner, hun opfostrede,  
> var der ingen, der tog hende ved hånden.  
>  **19** Der var to ting, der ramte dig,  
> hvem ynkede dig?  
> Vold og ulykke, hungersnød og sværd,  
> hvem trøstede dig?  
>  **20** Dine sønner lå afkræftede  
> på hvert gadehjørne  
> som antiloper i fælden,  
> fulde af Herrens vrede,  
> din Guds trussel.

>  **21** Men hør nu dette, du hjælpeløse,  
> du, som er beruset, men ikke af vin!  
>  **22** Dette siger Herren, din Herre og din Gud,  
> som fører sagen for sit folk:  
> Nu tager jeg det berusende bæger  
> ud af din hånd,  
> du skal ikke længere drikke  
> af min vredes skål.  
>  **23** For jeg rækker det til dine undertrykkere,  
> dem som sagde til dig:  
> »Kast dig ned, så vi kan gå hen over dig.«  
> Du måtte gøre din ryg som den faste jord,  
> som en gade for de forbipasserende.

### Es 52

>  **1** Vågn op, vågn op,  
> ifør dig din styrke, Zion,  
> ifør dig din festdragt,  
> Jerusalem, du hellige by!  
> For uomskårne og urene  
> skal ikke længere komme i dig!  
>  **2** Ryst støvet af dig, rejs dig,  
> du fangne Jerusalem!  
> Løs dine halslænker,  
> du fangne Zions datter!  
>  **3** For dette siger Herren:  
> I blev solgt for intet,  
> og I skal løskøbes, men ikke for penge.

**4** For dette siger Gud Herren: I sin tid drog mit folk ned til Egypten for at bo der som fremmede, og Assyrien har undertrykt det uden grund. **5** Og hvad er der nu for mig at gøre her? siger Herren. For mit folk er blevet taget for intet; dets herskere jamrer, siger Herren, og altid bliver mit navn spottet dagen lang. **6** Derfor: Den dag skal mit folk lære mit navn at kende, for det er mig, der taler, her er jeg!

>  **7** Hvor herligt lyder budbringerens fodtrin  
> hen over bjergene!  
> Han forkynder fred,  
> han bringer godt budskab  
> og forkynder frelse.  
> Han siger til Zion:  
> »Din Gud er konge.«  
>  **8** Hør, dine vægtere løfter røsten,  
> de jubler i kor,  
> for med egne øjne ser de  
> Herren vende hjem til Zion.  
>  **9** Bryd ud i jublende kor,  
> Jerusalems ruiner!  
> For Herren trøster sit folk,  
> han har løskøbt Jerusalem.  
>  **10** Herren har blottet sin hellige arm  
> for øjnene af alle folkene,  
> hele den vide jord  
> skal se vor Guds frelse.

>  **11** Bryd op, bryd op, drag bort fra byen,  
> rør ikke ved noget urent!  
> Drag bort fra den, rens jer,  
> I, som bærer Herrens kar!  
>  **12** I skal ikke drage bort i hastværk,  
> I skal ikke flygte;  
> for Herren går i spidsen for jer,  
> Israels Gud er bag jer.

#### Herrens lidende tjener

>  **13** Se, min tjener får lykken med sig,  
> han knejser, han ophøjes og løftes højt.  
>  **14** Som mange gyste over ham  
> – så umenneskeligt ussel så han ud,  
> så ussel var hans skikkelse blandt mennesker –  
>  **15** sådan hensætter han mange folk i forundring,  
> over ham lukkes munden på konger;  
> for det, de ikke har fået fortalt, ser de,  
> og det, de ikke har hørt, indser de.

### Es 53

>  **1** Hvem troede på det, vi hørte?  
> For hvem blev Herrens arm åbenbaret?  
>  **2** Han skød op foran Herren som en spire,  
> som et rodskud af den tørre jord.  
> Hans skikkelse havde ingen skønhed,  
> vi så ham, men vi brød os ikke om synet.  
>  **3** Foragtet og opgivet af mennesker,  
> en lidelsernes mand, kendt med sygdom,  
> én man skjuler ansigtet for,  
> foragtet, vi regnede ham ikke for noget.

>  **4** Men det var vore sygdomme, han tog,  
> det var vore lidelser, han bar;  
> og vi regnede ham for en, der var ramt,  
> slået og plaget af Gud.  
>  **5** Men han blev gennemboret for vore overtrædelser  
> og knust for vore synder.  
> Han blev straffet, for at vi kunne få fred,  
> ved hans sår blev vi helbredt.  
>  **6** Vi flakkede alle om som får,  
> vi vendte os hver sin vej;  
> men Herren lod al vor skyld ramme ham.

>  **7** Han blev plaget og mishandlet,  
> men han åbnede ikke sin mund;  
> som et lam, der føres til slagtning,  
> som et får, der er stumt, mens det klippes,  
> åbnede han ikke sin mund.  
>  **8** Fra fængsel og dom blev han taget bort.  
> Hvem tænkte på hans slægt,  
> da han blev revet bort fra de levendes land?  
> For mit folks synd blev han ramt.  
>  **9** Man gav ham grav blandt forbrydere  
> og gravplads blandt de rige,  
> skønt han ikke havde øvet uret,  
> der fandtes ikke svig i hans mund.

>  **10** Det var Herrens vilje at knuse ham med sygdom.  
> Når hans liv er bragt som skyldoffer,  
> ser han afkom og får et langt liv,  
> og Herrens vilje lykkes ved ham.  
>  **11** Efter sin lidelse ser han lys,  
> han mættes ved sin indsigt.  
> Min tjener bringer retfærdighed til de mange,  
> og han bærer på deres synder.  
>  **12** Derfor giver jeg ham del med de store,  
> med de mægtige deler han bytte,  
> fordi han hengav sit liv til døden  
> og blev regnet blandt lovbrydere.  
> Men han bar de manges synd  
> og trådte i stedet for syndere.

### Es 54

#### Jerusalems nye herlighed

>  **1** Råb af fryd, du ufrugtbare, du, som ikke fødte!  
> Bryd ud i jubel, råb af glæde, du, som ikke fik veer!  
> For den enlige kvinde får flere børn  
> end den, der er gift, siger Herren.

>  **2** Gør mere plads i dit telt,  
> spænd teltdugen ud,  
> spar ikke på den!  
> Gør bardunerne lange,  
> og slå pløkkene fast.  
>  **3** For du skal brede dig mod syd og nord,  
> dit afkom får folkeslag i eje,  
> de skal bosætte sig i forladte byer.  
>  **4** Frygt ikke, du bliver ikke til skamme,  
> vær ikke beskæmmet, du bliver ikke vanæret;  
> for skammen fra din ungdom skal du glemme,  
> din enkestands vanære skal du ikke huske på.  
>  **5** For din skaber tager dig til hustru,  
> Hærskarers Herre er hans navn;  
> Israels Hellige løskøber dig,  
> han kaldes hele jordens Gud.  
>  **6** Ja, Herren har kaldt på dig,  
> en forladt og bedrøvet hustru;  
> skulle en hustru fra ungdommen forkastes?  
> siger din Gud.  
>  **7** Et kort øjeblik forlod jeg dig,  
> men i stor barmhjertighed tager jeg dig tilbage.  
>  **8** I overstrømmende vrede  
> skjulte jeg et øjeblik ansigtet for dig,  
> men i evig troskab viser jeg dig barmhjertighed,  
> siger Herren, der løskøber dig.  
>  **9** For mig er dette som Noas dage:  
> Som jeg dengang svor,  
> at Noas vandflod ikke skulle komme over jorden igen,  
> sådan sværger jeg nu,  
> at jeg ikke vil blive vred og true dig.  
>  **10** For bjergene kan rokkes  
> og højene vakle,  
> men min troskab mod dig rokkes ikke,  
> og min fredspagt vakler ikke,  
> siger Herren, der viser dig barmhjertighed.

>  **11** Du hjælpeløse, du stormhærgede,  
> du, som ikke finder trøst,  
> se, jeg sætter din mur af malakit  
> og lægger din grundvold med safirer.  
>  **12** Jeg sætter dine murtinder med rubiner,  
> dine porte med karfunkler,  
> og hele din ringmur med ædelsten.  
>  **13** Alle dine sønner skal være oplært af Herren,  
> dine sønner får stor lykke,  
>  **14** du skal grundfæstes på retfærdighed.  
> Undertrykkelsen er langt borte, du skal ikke frygte,  
> rædslen skal ikke nå dig.  
>  **15** Hvis nogen angriber dig, er det mod min vilje,  
> den, der angriber dig, skal falde i kamp mod dig.  
>  **16** Det er mig, der har skabt smeden,  
> som blæser kulilden op  
> og fremstiller alle slags våben;  
> jeg har skabt ødelæggeren, som tilintetgør.  
>  **17** Intet våben, der dannes imod dig,  
> skal nå sit mål;  
> Hver tunge, der rejser sig mod dig,  
> skal du dømme skyldig i retten.  
> Sådan er Herrens tjeneres lod,  
> deres retfærdighed kommer fra mig,  
> siger Herren.

### Es 55

#### Herrens trofasthed mod pagten

>  **1** Kom, alle I, der tørster, kom og få vand!  
> Kom, I, der ingen penge har!  
> Køb korn, og spis!  
> Kom og køb korn uden penge,  
> vin og mælk uden betaling!  
>  **2** Hvorfor betaler I penge for noget, der ikke er brød,  
> jeres løn for noget, der ikke mætter?  
> Hør dog på mig, så skal I spise godt  
> og svælge i fede retter.  
>  **3** Vend øret til mig, og kom,  
> hør på mig, så skal I leve!  
> Jeg vil slutte en evig pagt med jer,  
> opfylde de urokkelige løfter til David;  
>  **4** jeg gjorde ham til et vidne for folkene,  
> til fyrste og hersker over folkene.  
>  **5** Du skal kalde på et folk, du ikke kender,  
> et folk, der ikke kender dig, kommer løbende til dig,  
> for Herren din Guds skyld,  
> Israels Hellige gør dig herlig.

>  **6** Søg Herren, når han er at finde,  
> kald på ham, når han er nær.  
>  **7** Den ugudelige skal forlade sin vej,  
> det onde menneske sine planer  
> og vende om til Herren, som vil vise ham barmhjertighed,  
> tilbage til vor Gud, for han er rig på tilgivelse.  
>  **8** For jeres planer er ikke mine planer,  
> og jeres veje er ikke mine veje,  
> siger Herren;  
>  **9** for så højt som himlen er over jorden,  
> er mine veje højt over jeres veje  
> og mine planer over jeres planer.  
>  **10** For som regnen og sneen  
> falder fra himlen  
> og ikke vender tilbage dertil,  
> men væder jorden,  
> befrugter den og får den til at spire  
> og giver udsæd til den, der vil så,  
> og brød til den, der vil spise,  
>  **11** sådan er mit ord, som udgår af min mund;  
> det vender ikke virkningsløst tilbage til mig,  
> men det gør min vilje  
> og udfører mit ærinde.

>  **12** I glæde skal I drage ud,  
> og i fred skal I føres af sted.  
> Bjerge og høje bryder ud i jubel foran jer,  
> alle markens træer klapper i hænderne.  
>  **13** I stedet for tjørnekrat vokser enebær op,  
> myrter i stedet for nælder.  
> Det skal blive til ry for Herren,  
> et evigt minde, der ikke slettes.

### Es 56

#### Templet, et bedehus for alle folk

**1** Dette siger Herren:

> Tag vare på ret og øv retfærdighed,  
> for min frelse er kommet nær,  
> og min retfærdighed skal snart åbenbares.  
>  **2** Lykkelig den, der gør dette,  
> det menneske, der holder fast ved det:  
> at holde sabbatten og ikke vanhellige den  
> og vogte sig for at gøre noget ondt.

>  **3** Den fremmede, der har sluttet sig til Herren,  
> skal ikke sige:  
> »Herren vil udskille mig fra sit folk;«  
> den kastrerede skal ikke sige:  
> »Jeg er et udtørret træ.«  
>  **4** For sådan siger Herren:  
> De kastrerede,  
> der holder mine sabbatter  
> og vælger min vilje  
> og holder fast ved min pagt,  
>  **5** for dem sætter jeg hånd og navn  
> på murene i mit hus,  
> som er bedre end sønner og døtre;  
> jeg giver dem et evigt navn,  
> der aldrig slettes ud.  
>  **6** Og de fremmede,  
> der har sluttet sig til Herren  
> for at tjene ham og elske hans navn  
> og være hans tjenere,  
> alle, der holder sabbatten og ikke vanhelliger den,  
> men holder fast ved min pagt,  
>  **7** dem fører jeg til mit hellige bjerg,  
> og jeg giver dem glæde i mit bedehus;  
> deres brændofre og slagtofre  
> tager jeg imod på mit alter.  
> For mit hus skal kaldes et bedehus for alle folkeslagene.  
>  **8** Dette er Gud Herrens ord,  
> han som har samlet Israels fordrevne:  
> Jeg vil føje flere til dem,  
> der allerede er samlet.

#### Dommen over troløse ledere

>  **9** Kom og æd løs, alle dyr på marken,  
> kom, alle dyr i skoven!  
>  **10** Alle vogterne er blinde,  
> de forstår intet;  
> de er alle sammen stumme hunde,  
> der ikke kan gø.  
> De ligger og drømmer,  
> de elsker at sove.  
>  **11** Hundene er grådige,  
> de kan ikke blive mætte;  
> de er hyrder,  
> de har ingen indsigt.  
> De vender sig hver sin vej,  
> alle søger egen fordel.  
>  **12** »Kom, jeg henter vin,  
> vi fylder os med øl!  
> I morgen skal blive som i dag,  
> ja, bedre endnu!«

### Es 57

>  **1** Retfærdige går til grunde,  
> men ingen ænser det;  
> trofaste rives bort,  
> uden at nogen lægger mærke til det.  
> På grund af ondskaben  
> rives de retfærdige bort.  
>  **2** De går ind til freden,  
> de hviler på deres leje,  
> de der fulgte den rette vej.

>  **3** Kom herhen,  
> I børn af troldkvinder,  
> I afkom af horkarle og skøger!  
>  **4** Hvem er det, I gør jer lystige over,  
> hvem spærrer I munden op imod,  
> hvem rækker I tunge ad?  
> I er jo selv børn af synd  
> og afkom af løgn.  
>  **5** I brænder af brunst under egene  
> og under alle grønne træer;  
> I slagter børn i dalene  
> og i alle klippekløfterne.  
>  **6** Dalenes glatte sten er din lod,  
> ja, de er din del;  
> du udgyder endog drikoffer for dem  
> og bringer dem afgrødeoffer.  
> Skal jeg finde mig i det?  
>  **7** På det højt knejsende bjerg  
> har du redt dit leje,  
> og dér er du steget op  
> for at bringe slagtoffer.  
>  **8** Bag dør og dørstolpe  
> har du sat dit mærke.  
> Du har vendt mig ryggen, og du klæder dig af,  
> du lægger dig og gør lejet bredt,  
> du køber lejets elskov af dem  
> og ser deres køn.  
>  **9** Du ødsler olie på Melek  
> og giver rigeligt af dine salver.  
> Du har sendt dine bud til det fjerne,  
> helt ned i dødsriget.  
>  **10** Du udmattedes på din lange rejse,  
> men sagde ikke: Det er forgæves.  
> Du samlede kræfter igen,  
> derfor gav du ikke op.  
>  **11** Hvem er det, du er angst og bange for,  
> siden du lever i løgn?  
> Mig huskede du ikke,  
> og du ænsede mig ikke;  
> jeg har jo tiet fra evighed,  
> så du frygtede mig ikke.  
>  **12** Men jeg siger:  
> Din retfærdighed og dine gerninger  
> kan ikke gavne dig, når du råber om hjælp;  
>  **13** lad din gudeflok redde dig.  
> Men stormen river dem alle bort,  
> et vindstød tager dem.  
> Men de, der søger tilflugt hos mig,  
> skal arve landet  
> og få mit hellige bjerg i eje.

**14** Og han sagde:

> Byg vej, byg vej og ban den,  
> fjern hindringer fra mit folks vej!  
>  **15** For dette siger den højt ophøjede,  
> som troner for evigt, og hvis navn er Hellig:  
> Jeg bor i det høje og hellige  
> og hos den, der er knust, hvis ånd er nedbøjet,  
> for at oplive den nedbøjede ånd  
> og oplive det knuste hjerte.  
>  **16** Jeg anklager ikke for evigt  
> og vredes ikke for altid;  
> for så ville deres ånd svigte for mine øjne,  
> den livsånd, jeg selv har skabt.

>  **17** Jeg blev vred over deres syndige griskhed,  
> jeg slog dem og skjulte mig i vrede;  
> i frafald fulgte de den vej, de ville.  
>  **18** Men jeg så deres færd,  
> og jeg vil helbrede dem og skaffe dem hvile,  
> jeg giver dem trøst til gengæld.  
>  **19** Hos de sørgende skaber jeg  
> læbernes frugt:  
> Fred, fred for den, der er langt borte,  
> og for den, der er nær, siger Herren,  
> og jeg helbreder dem.  
>  **20** Men de ugudelige er som det oprørte hav,  
> der ikke kan falde til ro,  
> dets bølger rører op i mudder og dynd.

**21** De gudløse har ikke fred, siger min Gud.

### Es 58

#### Faste og sabbat

>  **1** Råb af fuld hals, spar ikke på stemmen,  
> løft din røst som hornet!  
> Forkynd mit folk dets overtrædelse  
> og Jakobs hus dets synder.  
>  **2** Mig søger de dag efter dag,  
> de ønsker at kende mine veje;  
> som et folk, der øver retfærdighed  
> og ikke svigter sin Guds bud,  
> spørger de mig om lov og ret,  
> de ønsker at være Gud nær.  
>  **3** »Hvorfor ser du ikke, når vi faster,  
> og ænser ikke, at vi spæger vort legeme.«

> På fastedagen driver I handel,  
> og jeres arbejdere jager I med.  
>  **4** I faster i kiv og strid  
> og kaster med sten i ondskab.  
> Når I faster, som I nu gør,  
> bliver jeres bøn ikke hørt i himlen.  
>  **5** Tror I, det er den faste, jeg ønsker,  
> at mennesket spæger sit legeme,  
> hænger med hovedet som et siv  
> og ligger i sæk og aske?  
> Er det det, I kalder faste,  
> en dag til Herrens behag?  
>  **6** Nej, den faste, jeg ønsker,  
> er at løse ondskabens lænker  
> og sprænge ågets bånd,  
> at sætte de undertrykte i frihed,  
> og bryde hvert åg;  
>  **7** ja, at du deler dit brød med den sultne,  
> giver husly til hjemløse stakler,  
> at du har klæder til den nøgne  
> og ikke vender ryggen til dine egne.  
>  **8** Da skal dit lys bryde frem som morgenrøden,  
> og dit sår skal hurtigt læges;  
> din retfærdighed går i spidsen for dig,  
> og Herrens herlighed er bag dig.  
>  **9** Da kalder du, og Herren vil svare,  
> da råber du om hjælp, og han siger: Her er jeg!

> Hvis du fjerner åget  
> og holder op at pege fingre og tale ondt,  
>  **10** rækker den sultne dit brød  
> og mætter den forkuede,  
> så skal dit lys bryde frem i mørket  
> og dit mulm blive til højlys dag.  
>  **11** Herren vil altid lede dig,  
> selv i øde egne vil han mætte dig.  
> Han vil styrke din krop,  
> så du bliver som en frodig have,  
> som et kildevæld,  
> hvis vand ikke svigter.  
>  **12** Dine ruiner fra fortiden skal genopbygges,  
> du skal rejse tidligere slægters grundvolde.  
> Du skal kaldes den, som tætner revner,  
> den, som gør det nedrevne beboeligt.

>  **13** Hvis du tager dig i vare på sabbatten  
> og ikke driver handel på min hellige dag,  
> hvis du kalder sabbatten frydefuld  
> og Herrens hellige dag ærværdig,  
> hvis du ærer den ved ikke at gøre, som du plejer,  
> drive handel og træffe aftaler,  
>  **14** så skal du glæde dig over lykken hos Herren.  
> Jeg vil føre dig frem over landets høje  
> og lade dig nyde godt af din fader Jakobs ejendom.  
> Herren selv har talt.

### Es 59

#### Bodsprædiken og syndsbekendelse

>  **1** Herrens arm er ikke for kort til at frelse,  
> hans ører ikke for døve til at høre.  
>  **2** Nej, det er jeres synder,  
> der skiller jer fra jeres Gud;  
> jeres overtrædelser skjuler hans ansigt,  
> så han ikke kan høre jer.  
>  **3** For jeres hænder er sølet til af blod  
> og jeres fingre af synd;  
> jeres læber taler løgn,  
> jeres tunge forkynder ondskab;  
>  **4** ingen indstævner med rette,  
> ingen fælder redelig dom.  
> De stoler på tomhed og taler løgn,  
> de undfanger ulykke og føder ondskab.  
>  **5** De udruger slangeæg  
> og væver edderkoppespind;  
> den, der spiser af deres æg, dør,  
> træder man på dem, udklækkes en øgle.  
>  **6** Deres spind duer ikke til klæder,  
> man kan ikke klæde sig i det, de laver.  
> Deres gerninger er ondskab,  
> og de bruger deres hænder til vold.  
>  **7** De er rappe på fødderne til at volde ondt,  
> de er hurtige til at udgyde uskyldigt blod.  
> Deres planer er ondskab,  
> vold og ulykke er på deres veje;  
>  **8** fredens vej kender de ikke.  
> Der er ingen ret i deres spor,  
> de gør deres stier krogede,  
> den, der følger dem, kender ikke til fred.

>  **9** Derfor er retten langt borte fra os,  
> retfærdigheden når os ikke.  
> Vi venter på lys, men der er kun mørke,  
> på stråleglans, men vi vandrer i mulm.  
>  **10** Som blinde famler vi os langs muren,  
> famler os frem, som havde vi ikke øjne.  
> Vi snubler ved højlys dag, som var det aften,  
> i vor bedste alder er vi som døde.  
>  **11** Vi brummer alle sammen som bjørne,  
> vi sidder og kurrer som duer;  
> vi venter på retten, der ikke kommer,  
> på frelsen, der er langt borte fra os.  
>  **12** For du har vore mange overtrædelser for øje,  
> og vore synder vidner imod os;  
> vi er os vore overtrædelser bevidst,  
> vi kender al vor skyld.  
>  **13** Vi har brudt med Herren og fornægtet ham,  
> vi har vendt vor Gud ryggen;  
> vi har forkyndt vold og frafald  
> og fremført løgneord fra hjertet.  
>  **14** Retten er trængt tilbage,  
> og retfærdigheden holder sig langt borte;  
> for sandhed snubler på torvet,  
> og ærlighed kan ikke komme frem.  
>  **15** Sådan bliver der mangel på sandhed,  
> og den, der holder sig fra ondt, bliver udplyndret.

> Det så Herren, og det var ondt i hans øjne,  
> at der ikke fandtes ret.  
>  **16** Han så, at ingen kom til stede,  
> og han undrede sig over, at ingen greb ind.  
> Da skaffede hans arm ham sejr,  
> og hans retfærdighed støttede ham.  
>  **17** Han iførte sig retfærdighed som brynje  
> og satte frelsens hjelm på hovedet;  
> han klædte sig i hævnens klæder  
> og hyllede sig i lidenskabens kappe.  
>  **18** Han gengælder gerningerne fuldt ud:  
> Vrede mod hans modstandere,  
> gengæld mod hans fjender;  
> hans gengæld når de fjerne øer,  
>  **19** så de frygter Herrens navn i vest,  
> hans herlighed i øst.  
> For han kommer som en rivende flod,  
> der drives frem af Herrens storm.  
>  **20** En løskøber skal komme til Zion  
> og til dem i Jakob, der vender sig fra synd,  
> siger Herren.

**21** Dette er min pagt med dem, siger Herren: Min ånd, som er over dig, og mine ord, som jeg har lagt i din mund, skal aldrig forsvinde fra din mund eller dine børns mund eller dine børnebørns mund fra nu af og til evig tid, siger Herren.

### Es 60

#### Jerusalems kommende herlighed

>  **1** Rejs dig, bliv lys, for dit lys er kommet,  
> Herrens herlighed er brudt frem over dig.  
>  **2** For se, mørket dækker jorden,  
> mulmet dækker folkene;  
> men over dig bryder Herren frem,  
> hans herlighed viser sig over dig.  
>  **3** Folkeslag skal komme til dit lys  
> og konger til din stråleglans.  
>  **4** Løft blikket, og se dig omkring:  
> De samles alle og kommer til dig,  
> dine sønner kommer fra det fjerne,  
> dine døtre bæres ved hoften.  
>  **5** Da stråler du af glæde, når du ser det,  
> dit hjerte banker og svulmer,  
> når havets skatte bringes til dig  
> og folkenes rigdom kommer til dig.  
>  **6** Kameler i mængde flokkes hos dig,  
> dromedarer fra Midjan og Efa,  
> fra Saba kommer de alle sammen,  
> de bærer guld og røgelse;  
> de forkynder Herrens pris.  
>  **7** Alle fårene fra Kedar samles hos dig,  
> Nebajots væddere er til din tjeneste;  
> jeg tager imod ofrene på mit alter  
> og smykker mit herlige tempel.

>  **8** Hvem er det, der kommer som sejlende skyer,  
> som duer, der flyver til dueslaget?  
>  **9** Det er skibe fra de fjerne øer, der samles,  
> med Tarshish-skibe i spidsen.  
> De bringer dine sønner fra det fjerne,  
> sølv og guld har de med  
> til Herren din Guds navn,  
> til Israels Hellige, for han vil smykke dig;  
>  **10** fremmede skal genopbygge dine mure,  
> og deres konger skal tjene dig.  
> For i min vrede slog jeg dig,  
> men i min nåde forbarmer jeg mig over dig.  
>  **11** Dine porte skal altid stå åbne,  
> de lukkes hverken dag eller nat,  
> så folkenes rigdom kan bringes til dig  
> og deres konger blive ført til dig.  
>  **12** For det folk eller rige, der ikke vil tjene dig, skal gå til grunde,  
> og folkene skal lægges øde.  
>  **13** Libanons herlighed kommer til dig,  
> både enebær, ask og cypres,  
> til at smykke mit hellige sted,  
> og jeg vil ære stedet, hvor mine fødder hviler.  
>  **14** Dine undertrykkere kommer krybende til dig,  
> de, der lod hånt om dig, kaster sig ned for dine fødder;  
> de kalder dig Herrens by,  
> Israels Helliges Zion.  
>  **15** Mens du før var forladt,  
> forhadt og mennesketom,  
> gør jeg dig nu til evig stolthed  
> og til fryd i slægt efter slægt.  
>  **16** Du skal suge folkeslags mælk  
> og die kongers bryst.  
> Så skal du erkende, at jeg, Herren, frelser dig,  
> Jakobs Mægtige løskøber dig.  
>  **17** Jeg bringer guld i stedet for bronze  
> og sølv i stedet for jern,  
> bronze i stedet for træ  
> og jern i stedet for sten.  
> Jeg gør fred til din øvrighed  
> og retfærdighed til din hersker.  
>  **18** Der høres ikke længere om vold i dit land,  
> om undertrykkelse og ulykke inden for dine grænser;  
> dine mure skal du kalde Frelse  
> og dine porte Lovsang.  
>  **19** Solen er ikke længere  
> dit lys om dagen,  
> det er ikke månen,  
> der lyser for dig om natten;  
> men Herren skal være dit evige lys,  
> og din Gud er din herlighed.  
>  **20** Din sol går ikke ned,  
> og din måne tager ikke af,  
> for Herren er dit evige lys,  
> og dine sørgedage er forbi.  
>  **21** Alle i dit folk er retfærdige,  
> og evigt skal de eje landet  
> – et skud, som Herren har plantet,  
> hans hænders værk til hans ære.  
>  **22** Den mindste bliver til tusind  
> og den yngste til et mægtigt folk.

> Jeg er Herren,  
> jeg vil fremskynde det, når tiden er inde.

### Es 61

#### Et nådeår fra Herren

>  **1** Gud Herrens ånd er over mig,  
> fordi Herren har salvet mig.  
> Han har sendt mig  
> for at bringe godt budskab til fattige  
> og lægedom til dem, hvis hjerte er knust,  
> for at udråbe frigivelse for fanger  
> og løsladelse for lænkede,  
>  **2** for at udråbe et nådeår fra Herren  
> og en hævndag fra vor Gud,  
> for at trøste alle, der sørger,  
>  **3** for at give Zions sørgende hovedpynt i stedet for aske,  
> glædens olie i stedet for sørgedragt  
> og lovsang i stedet for svigtende mod.  
> De skal kaldes retfærdighedens ege,  
> plantet af Herren til hans herlighed.

>  **4** De skal genopbygge ruiner fra fortiden  
> og genrejse gamle tomter,  
> de skal genopbygge ødelagte byer,  
> der lå i grus i slægt efter slægt.  
>  **5** Fremmede skal træde til og vogte jeres får,  
> udlændinge arbejde på mark og i vingård.  
>  **6** Men I skal kaldes Herrens præster,  
> vor Guds tjenere skal I hedde.  
> I skal leve af folkenes rigdom  
> og få deres skatte i eje.  
>  **7** Fordi de fik dobbelt skam,  
> og skændsel og spyt blev dem til del,  
> får de nu dobbelt arv i deres land,  
> og evig glæde skal de få.  
>  **8** For jeg, Herren, elsker ret,  
> men hader rov og uret;  
> jeg giver dem deres fulde løn  
> og slutter en evig pagt med dem.  
>  **9** Deres afkom bliver kendt blandt folkeslagene,  
> deres efterkommere blandt folkene;  
> alle, der ser dem, erkender,  
> at de er en slægt, som Herren velsigner.

>  **10** Jeg fryder mig over Herren,  
> min sjæl jubler over min Gud.  
> For han har klædt mig i frelsens klæder  
> og hyllet mig i retfærdighedens kappe,  
> som en brudgom sætter sin turban,  
> og som bruden fæster sine smykker.  
>  **11** For som jorden bringer spirerne frem,  
> og frø spirer frem i haven,  
> sådan lader Gud Herren retfærdighed spire  
> og lovsang gro frem for alle folkenes øjne.

### Es 62

#### Jerusalems frelse

>  **1** For Zions skyld vil jeg ikke tie,  
> for Jerusalems skyld vil jeg ikke være tavs,  
> før dens ret bryder frem som et lysskær  
> og dens frelse som en flammende fakkel.  
>  **2** Da skal folkene se din ret  
> og alle konger din herlighed;  
> du skal få et nyt navn,  
> som Herren selv bestemmer.  
>  **3** Du bliver en prægtig krone i Herrens hånd,  
> en kongelig turban i din Guds hånd.  
>  **4** Du skal ikke længere hedde Den Forladte,  
> og dit land ikke længere Den Forstødte.  
> Men du skal kaldes Elsket,  
> og dit land kaldes Hustru.  
> For Herren elsker dig  
> og tager dit land til hustru.  
>  **5** Som den unge mand tager jomfruen til hustru,  
> tager din genopbygger dig til hustru,  
> og som en brudgom fryder sig over sin brud,  
> fryder din Gud sig over dig.

>  **6** Jerusalem, på dine mure  
> stiller jeg vægtere;  
> aldrig skal de tie,  
> hverken dag eller nat.  
> I, der påkalder Herren,  
> und jer ikke ro,  
>  **7** og und ikke ham ro,  
> før han genrejser Jerusalem,  
> og før han gør den  
> til lovprisning på jorden.

>  **8** Herren sværger med sin højre hånd  
> og med sin stærke arm:  
> Jeg giver ikke længere dit korn  
> som føde til dine fjender,  
> udlændinge skal ikke drikke den vin,  
> du har anstrengt dig for.  
>  **9** Nej, de, der samler kornet ind, skal selv spise,  
> og de skal lovprise Herren;  
> de, der plukker druer, skal selv drikke  
> i mine hellige forgårde.

>  **10** Gå ud, gå ud gennem portene,  
> ban en vej for folket!  
> Byg vej, byg vej,  
> rens den for sten!  
> Rejs et banner for folkene!  
>  **11** Herren lader det lyde  
> til jordens ender:  
> Sig til Zions datter:  
> »Se, din frelser kommer!  
> Se, hans løn er med ham,  
> hans fortjeneste går foran ham.«  
>  **12** De skal kaldes Det Hellige Folk,  
> Herrens Løskøbte;  
> og dig skal man kalde Den Eftertragtede,  
> byen der aldrig bliver forladt.

### Es 63

#### Dommen over folkeslagene

>  **1** Hvem er han, der kommer fra Edom,  
> fra Bosra i blodrøde klæder,  
> han, der er prægtigt klædt,  
> han, der skrider frem i sin vældige kraft?  
> Det er mig, der taler i retfærdighed  
> og har magt til at frelse!

>  **2** Hvorfor er din dragt så rød,  
> dine klæder som en, der træder persen?  
>  **3** Vinpersen trådte jeg alene,  
> ingen fra folkene var med mig.  
> Jeg trådte dem ned i vrede  
> og trampede på dem i harme,  
> så deres blod sprøjtede på mine klæder,  
> og jeg sølede min dragt helt til.  
>  **4** For en hævndag var i mine tanker,  
> og mine løskøbtes år var kommet.  
>  **5** Jeg så mig omkring, men ingen kom til hjælp,  
> jeg undrede mig over, at ingen støttede mig.  
> Men min arm skaffede mig sejr,  
> og min vrede støttede mig.  
>  **6** Jeg trampede på folkene i vrede  
> og drak dem berusede i min harme;  
> jeg lod deres blod løbe ned på jorden.

#### Israels bodsbøn og Herrens svar

>  **7** Jeg vil prise Herrens trofasthed,  
> Herrens glorværdige gerninger,  
> alt, hvad Herren gjorde mod os,  
> hans store godhed mod Israels hus,  
> som han viste i sin barmhjertighed  
> og i sin store troskab.  
>  **8** Han sagde: De er jo mit folk,  
> børn, der ikke svigter.  
> Og han blev en frelser for dem  
>  **9** i al deres nød.  
> Det var ikke et sendebud eller en engel,  
> men ham selv, der frelste dem.  
> Fordi han elskede dem og ville skåne dem,  
> løskøbte han dem;  
> han løftede dem op og bar dem  
> alle fortidens dage.

>  **10** Men de trodsede og krænkede  
> hans hellige ånd,  
> så han blev en fjende for dem  
> og gik til angreb på dem.  
>  **11** Da tænkte de på fortidens dage  
> og på hans tjener Moses:  
> Hvor er nu han,  
> der trak sine fårs hyrde op af vandet?  
> Hvor er nu han,  
> der lagde sin hellige ånd i hans indre?  
>  **12** Han, der lod sin herlige styrke  
> vandre ved Moses’ højre hånd,  
> han, der kløvede havet foran dem  
> for at skabe sig et evigt navn,  
>  **13** han, der førte dem gennem dybet.  
> Som heste i ørkenen  
> snublede de ikke,  
>  **14** som kvæg, der går ned gennem dalen,  
> ledte Herrens ånd dem.  
> Således førte du dit folk  
> for at skabe dig et herligt navn!

>  **15** Se ned fra himlen  
> fra din hellige, herlige bolig!  
> Hvor er din lidenskab og din styrke,  
> dit skælvende hjerte  
> og din barmhjertighed?  
> Din barmhjertighed mod mig holder sig borte.  
>  **16** Du er vor fader;  
> Abraham kender os jo ikke,  
> Israel kendes ikke ved os.  
> Du, Herre, er vor fader,  
> Vor Løskøber er dit navn fra evig tid.  
>  **17** Herre, hvorfor leder du os vild fra dine veje  
> og forhærder vort hjerte, så vi ikke frygter dig?  
> Vend om for dine tjeneres skyld,  
> de stammer, som er din ejendom.  
>  **18** Hvorfor betræder gudløse din helligdom,  
> hvorfor nedtramper vore fjender dit tempel?  
>  **19** Vi er blevet som dem, du aldrig har hersket over,  
> som dem, dit navn ikke er nævnt over.

> Gid du ville flænge himlen og stige ned,  
> så bjergene rystede foran dig,

### Es 64

>  **1** som når ild sætter kvas i brand,  
> og ild får vand til at koge,  
> så dine fjender får dit navn at kende,  
> og folkene skælver for dit ansigt,  
>  **2** når du gør undere, vi ikke havde ventet.  
> Du stiger ned, så bjergene ryster foran dig;  
>  **3** intet øre har nogen sinde hørt,  
> intet øje har set en anden Gud end dig,  
> som griber ind for den, der håber på ham.  
>  **4** Du kommer den i møde, der med glæde handler retfærdigt,  
> som husker dig på dine veje.  
> Men du blev vred, og vi syndede,  
> trods det har vi forbrudt os fra fortiden.  
>  **5** Vi blev alle som den urene,  
> og al vor retfærdighed blev som snavset tøj.  
> Vi visnede alle som løv,  
> som vinden rev vor synd os bort.  
>  **6** Ingen påkaldte dit navn,  
> ingen vågnede op og holdt fast ved dig;  
> for du havde skjult dit ansigt for os  
> og givet os vor synd i vold.

>  **7** Men, Herre, du er jo vor fader;  
> vi er ler, og du har formet os,  
> vi er alle sammen dine hænders værk.  
>  **8** Vær ikke så vred, Herre,  
> og husk ikke synden for evigt!  
> Se til os alle, vi er dit folk!  
>  **9** Dine hellige byer er blevet til ørken,  
> Zion er blevet en ørken,  
> Jerusalem er lagt øde.  
>  **10** Vort hellige og herlige tempel,  
> hvor vore fædre priste dig,  
> er brændt ned;  
> alt det, vi elsker, ligger i ruiner.  
>  **11** Holder du dig borte trods det, Herre?  
> Tier du og ydmyger os så dybt?

### Es 65

>  **1** Jeg havde svar til dem, der ikke spurgte,  
> jeg var at finde for dem, der ikke søgte mig.  
> Jeg sagde: Se, her er jeg!  
> til et folk, der ikke påkaldte mit navn.  
>  **2** Dagen lang rakte jeg hænderne ud  
> imod et genstridigt folk,  
> som følger en vej, der ikke er god,  
> efter deres egne planer;  
>  **3** et folk, der ustandseligt krænker mig  
> op i mit åbne ansigt.  
> De ofrer i haverne  
> og tænder offerild på teglsten.  
>  **4** De holder til i grave  
> og overnatter på skjulte steder.  
> De æder svinekød  
> og har suppe af urent kød i deres skåle.  
>  **5** De siger: »Bliv, hvor du er,  
> rør mig ikke, for jeg gør dig hellig!«  
> Den slags folk er røg i mine næsebor,  
> en ild, der brænder dagen lang.  
>  **6** Se, det står optegnet hos mig;  
> jeg tier ikke, før jeg har gjort gengæld,  
> gengæld på deres egen krop  
>  **7** for jeres synd og for jeres fædres synd,  
> siger Herren.  
> De tændte offerild på bjergene  
> og spottede mig på højene.  
> Jeg tilmåler dem deres tidligere gerninger  
> på deres egen krop.

>  **8** Dette siger Herren:  
> Når der er saft i druen,  
> siger man: »Ødelæg den ikke,  
> der er velsignelse i den.«  
> Det samme vil jeg gøre for mine tjenere  
> for ikke at ødelægge alt.  
>  **9** Jeg giver Jakob afkom  
> og Juda arvinger til mine bjerge;  
> mine udvalgte skal arve dem,  
> og mine tjenere skal bo der.  
>  **10** For mit folk, der søger mig,  
> bliver Saron græsgang for får  
> og Akors dal hvileplads for kvæg.

>  **11** Men I, som har forladt Herren  
> og har glemt mit hellige bjerg,  
> I, som dækker bord for Gad  
> og fylder bægeret for Meni,  
>  **12** jer overgiver jeg til sværdet,  
> I skal alle knæle til slagtning;  
> for I svarede ikke, da jeg kaldte,  
> I hørte ikke, da jeg talte,  
> men I gjorde, hvad der var ondt i mine øjne,  
> I valgte, hvad der var imod min vilje.  
>  **13** Derfor siger Gud Herren:  
> Mine tjenere skal spise,  
> men I skal sulte;  
> mine tjenere skal drikke,  
> men I skal tørste;  
> mine tjenere skal glædes,  
> men I skal blive til skamme;  
>  **14** mine tjenere skal juble i hjertets lykke,  
> men I skal skrige i hjertets nød  
> og jamre i fortvivlelse.  
>  **15** I skal efterlade jeres navn til mine udvalgte, til forbandelse:  
> »Gud Herren dræbe dig!«  
> Men mine tjenere skal få et andet navn,  
>  **16** så den i landet, der velsigner sig,  
> velsigner sig ved den trofaste Gud,  
> og den i landet, der sværger,  
> sværger ved den trofaste Gud.  
> For de tidligere trængsler skal glemmes  
> og skjules for mine øjne.

>  **17** Nu skaber jeg en ny himmel  
> og en ny jord;  
> det, der skete tidligere, skal ikke længere huskes,  
> og ingen skal tænke på det.  
>  **18** Men I skal fryde jer og juble til evig tid  
> over det, jeg skaber.  
> For jeg skaber Jerusalem om til jubel,  
> dens folk om til fryd;  
>  **19** jeg vil juble over Jerusalem  
> og fryde mig over mit folk.  
> Der høres ikke mere gråd  
> eller skrig.  
>  **20** Der er ikke længere børn,  
> der dør som spæde,  
> eller gamle, der ikke lever  
> deres tid til ende.  
> Ung er den, der dør som hundredårig,  
> og den, der ikke når de hundrede, er forbandet.  
>  **21** De skal bygge huse og bo i dem  
> og plante vingårde og nyde deres frugt.  
>  **22** Andre skal ikke bo i det, de bygger,  
> eller spise, hvad de har plantet.  
> Mit folk skal nå træets alder,  
> mine udvalgte skal nyde frugten af deres hænders værk.  
>  **23** De slider ikke forgæves,  
> de føder ikke børn til den bratte død;  
> for de er Herrens velsignede afkom,  
> og de har deres efterkommere hos sig.  
>  **24** Før de kalder, svarer jeg,  
> endnu mens de taler, hører jeg.  
>  **25** Ulven og lammet græsser sammen,  
> løven æder strå som oksen;  
> men slangens føde er støv.  
> Der findes hverken ondskab eller ødelæggelse  
> på hele mit hellige bjerg, siger Herren.

### Es 66

#### Den nye himmel og nye jord

>  **1** Dette siger Herren:  
> Himlen er min trone,  
> jorden min fodskammel.  
> Hvilket hus skulle I kunne bygge mig,  
> eller hvilket sted skulle være min bolig?  
>  **2** Min hånd har skabt alt dette,  
> sådan blev det hele til, siger Herren.  
> Det er den hjælpeløse, jeg ser til,  
> den modløse og den, der skælver for mit ord.

>  **3** Den, der slagter en okse, er en manddræber,  
> og den, der ofrer et får, er en hundemorder;  
> den, der bringer afgrødeoffer, ofrer svineblod,  
> den, der brænder røgelse, velsigner det onde.  
> Som de vælger deres egne veje  
> og elsker deres ækle guder,  
>  **4** sådan vælger jeg at plage dem  
> og bringe dem, hvad de frygter.  
> For ingen svarede, da jeg kaldte;  
> ingen hørte, da jeg talte;  
> men de gjorde, hvad der var ondt i mine øjne,  
> og valgte, hvad der var imod min vilje.

>  **5** Hør Herrens ord,  
> I, der skælver for hans ord!  
> Således siger jeres brødre, der hader jer,  
> og som støder jer bort for mit navns skyld:  
> »Lad Herren vise sig i herlighed,  
> så vi kan se jeres glæde;«  
> men de skal blive til skamme.  
>  **6** Hør larmen fra byen,  
> lyden fra templet!  
> Hør, Herren gengælder  
> sine fjenders gerning.

>  **7** Før hun får veer,  
> har hun født;  
> før smerterne kommer over hende,  
> har hun bragt en dreng til verden.  
>  **8** Hvem har hørt mage,  
> hvem har set dets lige?  
> Kommer et land til verden på én dag?  
> Fødes et folk på et øjeblik?  
> Ja, Zion får veer  
> og føder straks sine børn.  
>  **9** Skulle jeg åbne moderlivet  
> uden at lade hende føde? siger Herren.  
> Skulle jeg sætte fødslen i gang  
> og hindre den igen? siger din Gud.  
>  **10** Glæd jer med Jerusalem,  
> fryd jer med hende,  
> alle I, der elsker hende;  
> tag del i hendes glæde,  
> alle I, der sørgede over hende.  
>  **11** Så skal I drikke og mættes  
> og finde ro ved hendes bryst,  
> I skal die og glæde jer  
> ved hendes dejlige bryst.

>  **12** For dette siger Herren:  
> Jeg leder til hende  
> en flod af velstand  
> og folkenes rigdom  
> i en rivende strøm.  
> Hendes børn skal bæres ved hoften  
> og vugges på knæ.  
>  **13** Som en mor trøster sit barn,  
> trøster jeg jer,  
> så I finder trøst hos Jerusalem.  
>  **14** Når I ser det, skal jeres hjerte glæde sig,  
> og jeres krop skal trives som græs.  
> Da giver Herrens magt sig til kende for hans tjenere  
> og hans vrede for hans fjender.  
>  **15** For se, Herren kommer i ild,  
> hans vogne er som et stormvejr;  
> han slipper sin vrede løs i en brand  
> og sin harme i flammende ild.  
>  **16** For Herren fælder dom over alle mennesker  
> med ild og med sværd,  
> og mange bliver dræbt af Herren.  
>  **17** De, der helliger sig og renser sig, når de går til haverne  
> og søger én derinde,  
> de, der æder svinekød  
> og ækelt kryb og mus,  
> de bliver alle sammen udryddet, siger Herren.

**18** Jeg kommer selv for at samle alle folk og sprog, og de skal komme og se min herlighed. **19** Jeg sætter et tegn på dem og sender dem, der undslipper, ud til folkene i Tarshish, Pul, Lud, Meshek, Tubal, Javan og de fjerne øer, der ikke har hørt om mig og ikke har set min herlighed. De skal fortælle folkene om min herlighed, **20** og som en offergave til Herren skal de bringe alle jeres brødre fra alle folkene på heste, vogne, bærestole, muldyr og kameler til mit hellige bjerg, Jerusalem, siger Herren, på samme måde som israelitterne bringer offergave til Herrens hus i rene kar. **21** Også blandt dem vil jeg tage nogle til præster og levitter, siger Herren.

>  **22** For ligesom den nye himmel  
> og den nye jord, som jeg skaber,  
> skal bestå for mit ansigt, siger Herren,  
> sådan skal jeres slægt og jeres navn bestå.

>  **23** Hver måned på nymånedagen  
> og hver uge på sabbatten  
> skal alle mennesker komme  
> for at tilbede mig, siger Herren.  
>  **24** Og de skal gå ud og se  
> på ligene af dem, der brød med mig.  
> For deres maddiker dør ikke,  
> og deres ild slukkes ikke.  
> De skal være til afsky for alle mennesker.

------------------------------------------------------------------------

## Jeremias‘ Bog

### Jer 1

**1** Ord af Jeremias, søn af Hilkija, en af præsterne i Anatot i Benjamin.

**2** Herrens ord, som kom til ham, dengang Josija, Amons søn, var konge i Juda, i hans trettende regeringsår. **3** De kom også til ham, dengang Jojakim, Josijas søn, var konge i Juda, og frem til slutningen af Josijas søn Sidkijas ellevte år som konge i Juda, da Jerusalem blev ført i eksil i den femte måned.

#### Jeremias kaldes til profet

**4** Herrens ord kom til mig:

>  **5** »Før jeg dannede dig i moders liv, kendte jeg dig,  
> før du kom ud af moders skød, helligede jeg dig;  
> jeg gjorde dig til profet for folkene.«

**6** Jeg svarede: »Ak, Gud Herre, jeg er ung; jeg forstår ikke at tale!« **7** Men Herren sagde til mig:

> »Du skal ikke sige: Jeg er ung!  
> Men overalt, hvor jeg sender dig, skal du gå,  
> og alt, hvad jeg befaler dig, skal du tale.  
>  **8** Du skal ikke frygte dem,  
> for jeg er med dig og frelser dig,«  
> siger Herren.

**9** Så rakte Herren sin hånd ud og berørte min mund, og Herren sagde til mig:

> Nu lægger jeg mine ord i din mund.  
>  **10** Se, nu giver jeg dig myndighed  
> over folkene og rigerne  
> til at rykke op med rode og til at rive ned,  
> til at ødelægge og til at jævne med jorden,  
> til at bygge op og til at plante.

**11** Herrens ord kom til mig: »Hvad ser du, Jeremias?« Jeg svarede: »Jeg ser en mandelgren.« **12** Og Herren sagde til mig: »Du ser rigtigt, for jeg våger over, at mit ord bliver udført.«

**13** Herrens ord kom atter til mig: »Hvad ser du?« Jeg svarede: »Jeg ser en gryde over ilden; den hælder fra nord.« **14** Herren sagde til mig:

> Fra nord skal ulykken slippes løs  
> over alle landets indbyggere.  
>  **15** For jeg kalder  
> på alle kongeslægterne i nord,  
> siger Herren,  
> de skal komme og rejse hver sin trone  
> ved indgangen til Jerusalems porte,  
> vendt mod dens bymur hele vejen rundt  
> og mod alle Judas byer.  
>  **16** Så vil jeg fælde dom over dem  
> for al deres ondskab, da de svigtede mig;  
> de tændte offerild for andre guder  
> og tilbad deres hænders værk.

>  **17** Men du skal spænde bæltet om lænden,  
> stå frem og tale til dem  
> alt det, jeg befaler dig.  
> Lad dig ikke skræmme af dem,  
> for så skræmmer jeg dig for deres øjne!  
>  **18** Jeg gør dig i dag  
> til en befæstet by,  
> en søjle af jern,  
> en mur af bronze,  
> mod hele landet,  
> Judas konger og stormænd,  
> dets præster og storbønder.  
>  **19** De skal angribe dig,  
> men ikke overvinde dig,  
> for jeg er med dig og redder dig,  
> siger Herren.

### Jer 2

#### Israels frafald

**1** Herrens ord kom til mig: **2** Gå hen og råb til Jerusalem: Dette siger Herren:

> Jeg husker din trofasthed, da du var ung,  
> din kærlighed, da du stod brud.  
> Du fulgte mig i ørkenen,  
> i et land, hvor ingen sår.  
>  **3** Israel var hellig for Herren,  
> det var hans førstegrøde,  
> alle, som spiste af den, pådrog sig skyld,  
> ulykke ramte dem,  
> siger Herren.

>  **4** Hør Herrens ord, Jakobs hus,  
> alle Israels slægter:  
>  **5** Dette siger Herren:  
> Hvad ondt fandt jeres fædre hos mig,  
> siden de gik bort fra mig  
> og fulgte tomme guder,  
> så de endte i tomhed?  
>  **6** De spurgte ikke: »Hvor er Herren,  
> der førte os op fra Egypten  
> og ledte os gennem ørkenen,  
> et land med ødemarker og afgrunde,  
> et land, der er tørt og mørkt,  
> et land, hvor ingen færdes,  
> og ingen mennesker bor?«  
>  **7** Jeg førte jer ind i frugthaven,  
> så I kunne nyde dens overflod af frugt.  
> Men da I kom ind i mit land, gjorde I det urent,  
> I gjorde min arvelod afskyelig.  
>  **8** Præsterne spurgte ikke:  
> »Hvor er Herren?«  
> De lovkyndige kendte mig ikke,  
> hyrderne brød med mig,  
> profeterne profeterede ved Ba’al,  
> de fulgte guder, der intet gavner.  
>  **9** Derfor rejser jeg stadig anklage mod jer,  
> siger Herren,  
> rejser anklage mod jeres sønners sønner.

>  **10** Drag over til kittæernes øer, og se efter,  
> send folk til Kedar, og giv nøje agt,  
> undersøg, om noget lignende er sket.  
>  **11** Skifter et hedningefolk sine guder ud?  
> – og de er ikke engang guder!  
> Men mit folk har skiftet sin ære ud  
> med noget, der intet gavner.  
>  **12** Du skal gyse over det, himmel,  
> du skal stivne af skræk og rædsel,  
> siger Herren.  
>  **13** To onde ting har mit folk gjort:  
> De har forladt mig,  
> en kilde med levende vand,  
> og de har udhugget cisterner,  
> cisterner, der slår revner  
> og ikke kan holde vand.  
>  **14** Er Israel en træl, er han født som træl?  
> Hvorfor er han blevet til bytte?  
>  **15** Ungløver brølede  
> og knurrede mod ham;  
> de lagde hans land øde,  
> hans byer er brændt, og ingen bor der.  
>  **16** Selv folk fra Nof og Takpankes  
> knuste issen på dig.  
>  **17** Mon ikke dette ramte dig,  
> fordi du svigtede Herren din Gud,  
> dengang han førte dig på vejen?  
>  **18** Hvorfor går du til Egypten  
> og drikker af Shihors vand?  
> Hvorfor tager du til Assyrien  
> og drikker af Eufrats vand?

>  **19** Lad din ulykke tugte dig,  
> lad din troløshed straffe dig;  
> du skal indse, hvor ondt og bittert det er,  
> at du svigtede Herren din Gud  
> og ikke frygtede mig,  
> siger Herren, Hærskarers Herre.  
>  **20** For længst har du brudt dit åg  
> og sprængt dine lænker.  
> Du sagde: »Jeg vil ikke være træl!«  
> Men på alle høje bakker  
> og under alle grønne træer  
> lagde du dig og horede.

>  **21** Jeg havde dog plantet dig  
> som en vinranke, en ægte stikling.  
> Hvor kunne du da forvandles  
> til et vildskud, en uægte vinstok?  
>  **22** Om du så vasker dig med sæbe  
> og ødsler med lud,  
> er du i mine øjne plettet af synd,  
> siger Gud Herren.  
>  **23** Hvor kan du sige: »Jeg er ikke blevet uren,  
> jeg fulgte ikke Ba’alerne!«  
> Se på din færd i dalen,  
> erkend, hvad du gjorde,  
> en letfodet kamelhoppe, der strejfer omkring,  
>  **24** et vildæsel, der hører hjemme i ørkenen  
> og snapper efter vejret i brunst.  
> Hvem kan holde hendes begær tilbage?  
> De, der søger hende, bliver ikke trætte,  
> de finder hende i hendes måned.  
>  **25** Skån din fod for slid,  
> din hals for tørst!  
> Men du svarer: »Jeg holder ikke op,  
> jeg elsker de fremmede og vil følge dem.«  
>  **26** Som tyven bliver til skamme, når han gribes,  
> skal Israel blive til skamme  
> sammen med sine konger og stormænd,  
> sine præster og profeter;  
>  **27** de siger til træet: »Du er min far«  
> og til stenen: »Du har født mig«;  
> de har vendt ryggen til mig,  
> ikke ansigtet.  
> Når ulykken kommer, siger de:  
> »Rejs dig, og frels os!«  
>  **28** Men hvor er de guder, du har lavet dig?  
> Lad dem rejse sig og frelse dig, når ulykken kommer.  
> For du har lige så mange guder,  
> som du har byer, Juda.

>  **29** Hvorfor går I i rette med mig?  
> I har jo alle brudt med mig,  
> siger Herren.  
>  **30** Forgæves slog jeg jeres sønner,  
> de tog ikke ved lære.  
> Som løven dræber,  
> fortærede jeres sværd profeterne.  
>  **31** Du slægt, mærk dig Herrens ord:  
> Har jeg været en ørken for Israel  
> eller et bælgmørkt land?  
> Hvorfor siger mit folk: »Vi går vore egne veje  
> og kommer ikke mere til dig.«  
>  **32** Glemmer den unge pige sit smykke  
> eller bruden sit bælte?  
> Og dog har mit folk glemt mig  
> i dage uden tal.

>  **33** Hvor er du dygtig  
> til at søge elskov;  
> derfor har du også lært  
> at handle ondt!  
>  **34** Selv på dine kappeflige er der blod  
> fra uskyldige fattige,  
> mennesker, du ikke har grebet i indbrud.  
> Trods alt dette  
>  **35** siger du: »Jeg er uden skyld,  
> hans vrede har vendt sig fra mig.«  
> Men jeg bringer dig for retten,  
> selv om du siger: »Jeg har ikke syndet.«  
>  **36** Hvor det falder dig let  
> at vælge en anden vej!  
> Men også af Egypten får du skam,  
> ligesom du fik skam af Assyrien.  
>  **37** Også derfra må du gå  
> med hænderne over hovedet,  
> for Herren har forkastet dem, du stolede på,  
> dem får du ingen nytte af.

### Jer 3

>  **1** Når en mand sender sin kone bort,  
> og hun forlader ham  
> og bliver gift med en anden,  
> kan han så tage hende tilbage?  
> Mon ikke dette land  
> ville blive vanhelliget derved?  
> Og du, som horede med mange elskere,  
> vil tilbage til mig! siger Herren.  
>  **2** Ret dit blik mod den nøgne jord, og se:  
> Overalt har du bedrevet hor!  
> Du sad og ventede efter dem ved vejene,  
> som en araber i ørkenen;  
> du vanhelligede landet  
> med dit hor og din ondskab.  
>  **3** Regnskyllene blev holdt tilbage,  
> forårsregnen udeblev;  
> men du havde en horkvindes pande,  
> du ville ikke skamme dig.  
>  **4** Har du ikke netop råbt til mig: »Fader,  
> du er min ungdoms elskede.  
>  **5** Vredes han for evigt?  
> Bærer han nag for altid?«  
> Sådan siger du; men du handler ondt,  
> og det magter du!

#### Det utro Israel og det troløse Juda

**6** Herren sagde til mig, dengang Josija var konge: Har du set, hvad Israel gør, den utro kvinde? Hun går op på alle høje bjerge og hen under alle grønne træer, og dér horer hun. **7** Jeg tænkte: Når hun har gjort alt det, vil hun vende tilbage til mig. Men hun vendte ikke tilbage, og det så hendes troløse søster Juda. **8** Og hun så, at jeg sendte det utro Israel bort og gav hende skilsmissebrev på grund af alle de gange, hun havde brudt ægteskabet. Men den troløse søster Juda blev ikke bange; hun gik selv hen og horede. **9** Hun vanhelligede landet ved sit letfærdige hor; hun begik ægteskabsbrud med sten og træer. **10** Trods det vendte den troløse søster Juda ikke om til mig af hele sit hjerte, men fortsatte i løgn, siger Herren.

**11** Herren sagde til mig: Selv det utro Israel er mere retfærdigt end det troløse Juda. **12** Gå hen og råb disse ord mod nord. Du skal sige:

> Vend tilbage, du utro Israel, siger Herren.  
> Jeg vil ikke længere se vredt til jer,  
> for jeg er trofast, siger Herren,  
> min vrede varer ikke evigt.  
>  **13** Men erkend din skyld,  
> at du har brudt med Herren din Gud.  
> Du strøede din elskov ud til fremmede  
> under alle grønne træer.  
> Mig adlød I ikke, siger Herren.

#### Opfordring til bod og omvendelse

**14** Vend tilbage, I frafaldne sønner, siger Herren, for det er mig, der er jeres herre. Jeg henter jer, én fra en by, to fra en slægt, og bringer jer til Zion. **15** Jeg giver jer hyrder efter mit hjerte; de skal vogte jer med kundskab og indsigt. **16** I de dage, når I bliver talrige og frugtbare i landet, siger Herren, skal man ikke længere tale om Herrens pagts ark, ingen skal tænke på den, ingen skal huske den, ingen skal savne den, og der skal ikke laves nogen anden. **17** Da skal Jerusalem kaldes Herrens trone, og alle folk skal samles i Herrens navn i Jerusalem. De skal ikke længere vandre i deres onde hjertes forstokkethed. **18** I de dage skal Juda gå til Israel, og sammen skal de komme fra Nordens land til det land, jeg gav jeres fædre i eje.

>  **19** Det var mig, der sagde:  
> Jeg giver dig plads blandt sønnerne  
> og giver dig et dejligt land,  
> den herligste arvelod blandt folkene.  
> »Kald mig fader,« sagde jeg,  
> »vend dig ikke fra mig!«  
>  **20** Men som en kvinde er troløs mod sin elskede,  
> var I troløse mod mig, Israels hus,  
> siger Herren.

>  **21** Der høres gråd i det nøgne land,  
> tryglen fra Israels sønner,  
> fordi de gik vildveje  
> og glemte Herren deres Gud.  
>  **22** Vend tilbage, I frafaldne sønner,  
> så vil jeg helbrede jeres frafald.

> Se, vi kommer til dig,  
> for du er Herren vor Gud.  
>  **23** Løgn er det, der kommer fra højene,  
> larmen fra bjergene;  
> men hos Herren vor Gud  
> er Israels frelse!  
>  **24** Skændselen fortærede fra vor ungdom  
> vore fædres rigdom:  
> deres får og køer,  
> deres sønner og døtre.  
>  **25** Vi må ligge i vor skændsel,  
> vor skam skal dække os,  
> for vi har syndet mod Herren vor Gud,  
> vi og vore fædre,  
> fra vor ungdom til denne dag.  
> Vi adlød ikke Herren vor Gud.

### Jer 4

>  **1** Hvis du vender om, Israel,  
> siger Herren,  
> skal du vende om til mig.  
> Hvis du fjerner dine ækle guder fra mig,  
> skal du ikke være hjemløs.  
>  **2** Sværger du i sandhed, ret og retfærdighed:  
> »Så sandt Herren lever«,  
> da skal folkene velsigne sig i ham  
> og fryde sig over ham.  
>  **3** For dette siger Herren  
> til judæerne og til Jerusalem:  
> I skal bryde ny jord  
> og ikke så blandt tjørne.  
>  **4** Judas mænd, Jerusalems indbyggere,  
> omskær jer for Herren,  
> fjern jeres hjertes forhud,  
> for at min harme ikke skal slå ud som ild  
> og brænde, så ingen kan slukke den,  
> på grund af jeres onde gerninger.

#### Ulykken fra nord

>  **5** Fortæl det i Juda, forkynd det i Jerusalem,  
> stød i hornet ud over landet,  
> råb af fuld hals:  
> I skal samle jer,  
> vi trækker os ind i de befæstede byer!  
>  **6** Rejs banner: Til Zion!  
> Bring jer i sikkerhed, stands ikke op,  
> for jeg bringer ulykken fra nord,  
> et vældigt nederlag.  
>  **7** Løven kommer op fra sit krat,  
> folkedræberen bryder op,  
> den kommer frem  
> for at lægge dit land øde  
> og dine byer i grus,  
> så ingen kan bo der.  
>  **8** Derfor skal I klæde jer i sæk,  
> I skal klage og jamre,  
> for Herrens glødende vrede  
> vender sig ikke fra os.  
>  **9** På den dag, siger Herren,  
> skal konge og stormænd miste modet,  
> præsterne gyse,  
> profeterne blive stumme af rædsel.  
>  **10** Men jeg sagde: Ak, Gud Herre!  
> Du forførte dette folk og Jerusalem,  
> da du sagde: »Der bliver fred!«  
> Nu har vi sværdet på struben.

>  **11** Da skal det siges  
> til dette folk og til Jerusalem:  
> Fra det nøgne land i ørkenen  
> kommer en glødende vind imod mit folks datter,  
> den er ikke til at kaste og rense korn i;  
>  **12** det er en langt stærkere vind,  
> der kommer på mit bud.  
> Ja, nu vil jeg  
> fælde dom over dem.  
>  **13** Se, fjenden trækker op som skyer,  
> hans vogne er som hvirvelvinde,  
> hans heste er hurtigere end ørne.  
> Ve os! Vi bliver tilintetgjort.

>  **14** Rens dit hjerte for ondskab, Jerusalem,  
> så du kan frelses!  
> Hvor længe vil du give plads  
> for onde planer i dit indre?  
>  **15** Der lyder en røst fra Dan,  
> fra Efraims bjergland forkyndes ulykke.  
>  **16** Kundgør for folkene,  
> forkynd mod Jerusalem:  
> Fra landet i det fjerne kommer de og belejrer dig,  
> mod Judas byer opløfter de krigsråbet.  
>  **17** De omringer byen som markens vogtere,  
> for den har trodset mig, siger Herren.  
>  **18** Din færd og dine gerninger  
> har bragt dette over dig;  
> det er din ulykke, og bittert er det.  
> Nu gælder det dit liv!

>  **19** Mit indre, mit indre, jeg har veer!  
> Mit hjertes vægge,  
> mit hjerte skælver,  
> jeg kan ikke tie.  
> Jeg hører lyden  
> af horn og krigsråb.  
>  **20** Der meldes om nederlag på nederlag,  
> for hele landet er hærget.  
> I et nu bliver mine telte ødelagt,  
> på et øjeblik er mine teltduge borte.  
>  **21** Hvor længe skal jeg se banneret,  
> høre lyden af hornet?

>  **22** Mit folk er tåber,  
> mig kender de ikke.  
> De er uforstandige børn,  
> kloge er de ikke.  
> De er dygtige til at gøre det onde;  
> men at gøre det gode forstår de ikke.

>  **23** Jeg så jorden, og der var tomhed og øde,  
> himlen, og der var intet lys.  
>  **24** Jeg så bjergene, og de rystede,  
> alle højene skælvede.  
>  **25** Jeg så, og der var intet menneske,  
> alle himlens fugle var fløjet.  
>  **26** Jeg så, og frugthaverne var ørken,  
> alle byerne var jævnet med jorden  
> af Herren i hans glødende vrede.

>  **27** Dette siger Herren:  
> Hele landet skal blive ødemark  
> – men jeg tilintetgør det ikke –  
>  **28** derfor sørger jorden,  
> og himlen deroppe formørkes.  
> For jeg har talt og lagt mine planer;  
> jeg fortryder ikke og opgiver dem ikke.  
>  **29** Ved larmen af ryttere og bueskytter  
> flygter hele byen;  
> de kryber ind i krattet,  
> kravler op på klipper.  
> Hver by er forladt,  
> der bor ikke et menneske.  
>  **30** Og du, som er hærget, hvad vil du gøre?  
> Du klæder dig i skarlagen,  
> smykker dig med guldsmykker  
> og maler øjnene op med sminke,  
> men det er forgæves, du gør dig smuk.  
> De, der begærede dig, har vraget dig,  
> de stræber dig efter livet.  
>  **31** Jeg hører skrig som fra en kvinde med veer,  
> nødråb som fra en, der føder første gang.  
> Hør! Zions datter gisper,  
> hun strækker hænderne frem:  
> »Ve mig, jeg bukker under  
> for mordere!«

### Jer 5

#### Ingen retfærdige, ingen tilgivelse

>  **1** Gå rundt i Jerusalems gader,  
> se jer godt omkring,  
> søg på torvene,  
> om I kan finde nogen,  
> en eneste, der øver ret  
> og søger sandhed,  
> så vil jeg tilgive byen.  
>  **2** Når de siger: »Så sandt Herren lever«,  
> sværger de falsk.  
>  **3** Herre, dine øjne  
> er jo rettet mod sandheden;  
> du slog dem, men de skælvede ikke,  
> du havde nær tilintetgjort dem, men de ville ikke tage ved lære.  
> De gjorde deres ansigt hårdere end sten,  
> de ville ikke vende om.  
>  **4** Jeg tænkte: Det er småfolk;  
> de er tåbelige,  
> for de kender ikke Herrens veje,  
> ved ikke, hvad deres Gud har krav på.  
>  **5** Jeg vil gå til stormændene  
> og tale til dem;  
> de må kende Herrens veje,  
> vide, hvad deres Gud har krav på.  
> Men de havde alle sammen brudt åget  
> og sprængt lænkerne.  
>  **6** Derfor skal løven fra skoven dræbe dem,  
> ørkenulven gå på rov iblandt dem  
> og panteren ligge på lur ved deres byer,  
> enhver, der går uden for byen, skal sønderrives.  
> For deres synder er store,  
> og deres frafald er mange.

>  **7** Hvorfor skulle jeg tilgive dig?  
> Dine sønner svigtede mig  
> og svor ved dem, der ikke er guder.  
> Jeg mættede dem, men de horede,  
> de snittede sig selv i skøgens hus.  
>  **8** De er brunstige og gejle hingste,  
> de vrinsker efter hinandens koner!  
>  **9** Skulle jeg ikke straffe dem for det,  
> siger Herren,  
> skulle jeg ikke tage hævn  
> over sådan et folk?  
>  **10** Gå langs vinstokkene, og ødelæg dem,  
> men ryd dem ikke helt væk;  
> riv rankerne af,  
> de hører ikke Herren til.  
>  **11** For Israels hus og Judas hus  
> er troløse mod mig,  
> siger Herren.  
>  **12** De fornægter Herren og siger:  
> »Det gør han ikke!  
> Ulykken rammer ikke os,  
> hverken sværd eller sult får vi at se.  
>  **13** Profeterne taler hen i vejret,  
> de har ikke ordet i sig.  
> Men det skal gå dem selv på den måde!«

>  **14** Derfor, dette siger Herren,  
> Hærskarers Gud:  
> Fordi de siger sådan,  
> gør jeg mine ord  
> til en ild i din mund  
> og dette folk til det brænde,  
> den fortærer.  
>  **15** Jeg sender et folk fra det fjerne  
> imod jer, Israels hus,  
> siger Herren,  
> et uovervindeligt folk,  
> et ældgammelt folk,  
> et folk, hvis sprog du ikke kender;  
> du forstår ikke, hvad de siger.  
>  **16** Deres pilekogger er som en åben grav,  
> de er alle sammen helte.  
>  **17** De æder dit korn og dit brød,  
> dine sønner og dine døtre;  
> de æder dine får og dine køer,  
> din vinstok og dit figentræ.  
> De befæstede byer, du sætter din lid til,  
> knuser de med sværdet.

**18** Men selv i de dage, siger Herren, vil jeg ikke tilintetgøre jer. **19** Når de siger: »Hvorfor gør Herren vor Gud alt dette mod os?«, skal du sige til dem: »Ligesom I svigtede mig og tjente fremmede guder i jeres land, skal I tjene for fremmede i et land, der ikke er jeres.«

>  **20** Fortæl dette i Jakobs hus,  
> forkynd det i Juda, og sig:  
>  **21** Hør dette,  
> du tåbelige og uforstandige folk,  
> som har øjne, men ikke kan se,  
> som har ører, men ikke kan høre.  
>  **22** Frygter I mig ikke, siger Herren,  
> skælver I ikke for mig?  
> Jeg gjorde dog sandet til grænse for havet,  
> et ældgammelt skel, det ikke måtte overskride;  
> bølgerne bruser, men formår det ikke,  
> de larmer, men kan ikke overskride det.  
>  **23** Dette folk har  
> et genstridigt og trodsigt hjerte,  
> de fjernede sig fra mig og gik deres egne veje.  
>  **24** De sagde ikke i deres hjerte:  
> Lad os frygte Herren vor Gud,  
> ham som giver regn, efterårsregn og forårsregn, til rette tid;  
> uger, som er bestemt til høst, sikrer han for os.  
>  **25** Jeres brøde bragte alt dette i ulave,  
> jeres synd hindrede, at I fik de gode gaver.  
>  **26** Der findes uretfærdige i mit folk,  
> de ligger på lur, som fuglefængere kryber sammen,  
> de sætter fælder  
> og fanger mennesker.  
>  **27** Som en kurv fyldt med fugle  
> er deres huse fyldt med falskhed;  
> derfor er de store og rige,  
>  **28** tykke og fede.  
> De tager let på onde handlinger:  
> De fælder ikke retfærdig dom,  
> retfærdig dom for faderløse, så det går dem godt,  
> fattiges ret forsvarer de ikke.  
>  **29** Skulle jeg ikke straffe dem for det,  
> siger Herren,  
> skulle jeg ikke tage hævn  
> over sådan et folk?  
>  **30** Grufulde og gyselige ting  
> sker i landet;  
>  **31** profeterne profeterer løgn,  
> præsterne rager til sig,  
> og mit folk elsker det sådan!

> Hvad vil I gøre, når det sker?

### Jer 6

#### Ulykken fra nord

>  **1** Bring jer i sikkerhed, benjaminitter,  
> bort fra Jerusalem!  
> Stød i hornet i Tekoa,  
> tænd bavnen ved Bet-ha-Kerem,  
> for ulykken truer fra nord,  
> et vældigt nederlag!  
>  **2** Jeg udsletter Zions datter,  
> den yndige og forvænte.  
>  **3** Hyrder kommer til hende  
> med deres hjorde,  
> de slår teltene op rundt om hende  
> og afgræsser hver sit stykke.  
>  **4** Udråb hellig krig mod hende:  
> Rejs jer, lad os rykke frem ved middagstid!  
> Ve os, dagen svinder bort,  
> aftenskyggerne bliver lange!  
>  **5** Rejs jer, lad os rykke frem ved nattetid,  
> lad os ødelægge hendes borge!

>  **6** Dette siger Hærskarers Herre:  
> Fæld træer, og kast en vold op  
> omkring Jerusalem,  
> den by skal straffes.  
> Den er fuld af undertrykkelse;  
>  **7** som en brønd holder vandet frisk,  
> holder byen ondskaben frisk.  
> Den genlyder af vold og ødelæggelse,  
> sygdom og plage ser jeg overalt.  
>  **8** Tag ved lære, Jerusalem,  
> for at jeg ikke skal bryde med dig  
> og gøre dig til en ødemark,  
> et land uden indbyggere.

>  **9** Dette siger Hærskarers Herre:  
> Israels rest skal du plukke ren  
> som en vinstok.  
> Du skal gå rankerne efter  
> som drueplukkeren.  
>  **10** »Hvem kan jeg tale til  
> og advare, så de hører?  
> De er ude af stand til at lytte,  
> deres ører er uomskårne.  
> Herrens ord spotter de,  
> de vil ikke vide af det.  
>  **11** Jeg er fyldt med Herrens vrede,  
> jeg kan ikke holde den tilbage.«  
> Udøs den over børnene på gaden,  
> over flokken af unge mennesker;  
> både mænd og kvinder skal fanges,  
> gamle og oldinge.  
>  **12** Deres huse tilfalder andre,  
> deres marker og deres kvinder,  
> for jeg løfter min hånd  
> mod landets indbyggere,  
> siger Herren.  
>  **13** Fra den mindste til den største,  
> alle søger uretmæssig vinding;  
> fra profet til præst,  
> alle handler løgnagtigt.  
>  **14** De vil helbrede mit lemlæstede folk,  
> de siger letsindigt:  
> »Fred, fred!«, skønt der ikke er fred.  
>  **15** De bliver til skamme, fordi de handlede afskyeligt;  
> men skammen føler de ikke,  
> spotten forstår de ikke.  
> Derfor skal de falde blandt faldne;  
> når straffen kommer, skal de snuble,  
> siger Herren.

>  **16** Dette siger Herren:  
> »Stil jer ved vejene, og se jer om;  
> spørg efter de gamle stier;  
> følg vejen til det gode,  
> så skal I finde hvile for jeres sjæle!«  
> Men de svarer: »Det vil vi ikke!«  
>  **17** »Jeg stiller vægtere ud for jer,  
> lyt til hornet!«  
> Men de svarer: »Det vil vi ikke!«  
>  **18** Hør derfor, I folkeslag,  
> forstå, du folkeforsamling,  
> hvad der skal ske dem.  
>  **19** Hør, du jord:  
> Jeg bringer en ulykke  
> over dette folk,  
> den er frugten af deres planer.  
> For de lyttede ikke til mine ord,  
> de forkastede min lov.  
>  **20** Hvad skal jeg med røgelse fra Saba,  
> med den gode kalmus fra et fjernt land?  
> Jeres brændofre tager jeg ikke imod,  
> jeres slagtofre er mig ikke til behag.  
>  **21** Derfor siger Herren:  
> Jeg lægger hindringer for dette folk,  
> og dem skal de snuble over;  
> fædre og sønner,  
> nabo og næste skal omkomme.

>  **22** Dette siger Herren:  
> Se, et folk kommer fra Nordens land,  
> et vældigt folk bryder op fra jordens fjerneste egne.  
>  **23** De er bevæbnet med buer og krumsværd,  
> de er grusomme og ubarmhjertige,  
> de larmer som havet,  
> de rider på heste.  
> De rykker frem som krigere til kamp  
> mod dig, Zions datter.  
>  **24** Vi hører rygtet om det, vore hænder synker,  
> vi gribes af angst, af veer som en fødende kvinde.  
>  **25** Gå ikke ud på marken, gå ikke på vejen,  
> for fjenden har sværd; alle vegne er der rædsel.  
>  **26** Mit folks datter, klæd dig i sæk,  
> vælt dig i støvet,  
> hold sorg som over den eneste søn,  
> en bitter klage.  
> I et nu  
> kommer ødelæggeren over os.

>  **27** Jeg gør dig til en metalprøver i mit folk;  
> du skal undersøge og prøve dets færd.  
>  **28** De fjerner sig alle fra mig i trods,  
> de løber med sladder,  
> de er som kobber og jern,  
> de er alle sammen ødelæggere.  
>  **29** Bælgen blæser,  
> men ud af ilden kommer kun bly;  
> afsmeltningen er forgæves,  
> de onde bliver ikke udskilt.  
>  **30** Vraget sølv kaldes de,  
> for Herren har vraget dem.

### Jer 7

#### Den falske gudsdyrkelse i templet

**1** Det ord, som kom til Jeremias fra Herren:

**2** Stil dig i porten til Herrens tempel; dér skal du udråbe dette ord. Du skal sige: Hør Herrens ord, hele Juda, alle I, som kommer ind gennem disse porte for at tilbede Herren. **3** Dette siger Hærskarers Herre, Israels Gud: Gør jeres færd og jeres gerninger gode; så vil jeg lade jer bo på dette sted. **4** Sæt ikke jeres lid til de løgneord:

Herrens tempel, Herrens tempel, Herrens tempel!

**5** Nej, gør jeres færd og jeres gerninger gode: I skal dømme retfærdigt mand og mand imellem. **6** I må ikke undertrykke den fremmede, den faderløse og enken, I må ikke udgyde uskyldigt blod på dette sted, I må ikke følge andre guder til ulykke for jer selv! **7** Så vil jeg lade jer bo på dette sted fra evighed til evighed i det land, jeg gav jeres fædre.

**8** Men I sætter jeres lid til løgneord, der intet gavner. **9** Kan I stjæle, begå drab eller bryde et ægteskab, kan I sværge falsk eller tænde offerild for Ba’al, kan I følge andre guder, som I ikke før har kendt, **10** og så komme og træde frem for mit ansigt i dette hus, som mit navn er udråbt over, og sige: »Vi er reddet!« – når I begår alle disse afskyelige handlinger? **11** Er dette hus, som mit navn er udråbt over, en røverkule? Også jeg kan se! siger Herren. **12** Gå til mit helligsted i Shilo, hvor jeg tidligere lod mit navn bo, og se, hvad jeg har gjort med det på grund af mit folk Israels ondskab. **13** I har begået alle disse handlinger, siger Herren. Skønt jeg talte til jer igen og igen, hørte I ikke, og skønt jeg råbte til jer, svarede I ikke. **14** Derfor vil jeg gøre det samme med dette hus, som mit navn er udråbt over, og som I sætter jeres lid til, det sted, jeg gav jer og jeres fædre, det samme som jeg gjorde med Shilo. **15** Jeg forstøder jer fra mit ansigt, ligesom jeg forstødte alle jeres brødre, hele Efraims slægt.

**16** Du må ikke gå i forbøn for dette folk. Du må ikke holde klage og bøn for dem eller trænge ind på mig, for jeg vil ikke høre dig. **17** Kan du ikke se, hvad de gør i Judas byer og Jerusalems gader? **18** Børnene samler brænde, fædrene tænder ild og kvinderne ælter dej, så de kan lave offerkager til Himmeldronningen og udgyde drikofre for andre guder og krænke mig. **19** Men er det mig, de krænker? siger Herren. Nej, det er sig selv, og de skal komme til at rødme af skam. **20** Derfor siger Gud Herren: Min vrede og harme skal vælde frem mod dette sted, mod mennesker og dyr, mod markens træer og jordens frugt; den skal brænde og ikke slukkes.

**21** Dette siger Hærskarers Herre, Israels Gud: Tag både jeres brændofre og jeres slagtofre, og spis selv kødet! **22** Jeg gav ikke jeres fædre befaling om brændofre og slagtofre, dengang jeg førte dem ud af Egypten. **23** Men dette befalede jeg dem: Adlyd mig, så vil jeg være jeres Gud, og I skal være mit folk. I skal følge den vej, jeg befaler jer, for at det må gå jer godt. **24** Men de hørte ikke og lyttede ikke, for de fulgte deres egne planer i deres onde hjertes forstokkethed; de gik tilbage, ikke fremad. **25** Fra den dag jeres fædre drog ud af Egypten til i dag, har jeg sendt mine tjenere, profeterne, til jer igen og igen. **26** Men de hørte ikke på mig, de lyttede ikke, men gjorde nakken stiv og handlede endnu værre end deres fædre.

**27** Når du forkynder alt dette for dem, vil de ikke høre dig; når du råber til dem, svarer de dig ikke. **28** Så skal du sige til dem: I er det folk, der ikke adlød Herren jeres Gud og ikke ville tage ved lære. Sandheden er forsvundet; den findes ikke i jeres mund.

>  **29** Klip håret af, og kast det bort,  
> syng dødsklage i det nøgne land,  
> for Herren har vraget og forkastet  
> sin vredes slægt.

**30** Judæerne har gjort, hvad der er ondt i mine øjne, siger Herren; de har opstillet deres ækle guder i det hus, som mit navn er udråbt over, og gjort det urent. **31** De har bygget Tofets offerhøje i Hinnoms søns dal for at brænde deres sønner og døtre. Det har jeg aldrig befalet eller haft i tankerne. **32** Derfor skal der komme dage, siger Herren, da det ikke længere skal kaldes Tofet eller Hinnoms søns dal, men Drabets dal, og der skal begraves så mange i Tofet, at der ikke bliver plads tilbage. **33** Ligene af dette folk skal blive til føde for himlens fugle og jordens dyr, dem skal ingen jage bort. **34** I Judas byer og Jerusalems gader gør jeg ende på fryderåb og glædesråb, brudgoms og bruds stemme, for landet skal ligge i ruiner.

### Jer 8

**1** Da skal benene af Judas konger, af stormændene, af præsterne, af profeterne og af Jerusalems indbyggere hentes ud af deres grave, siger Herren; **2** de skal spredes ud for sol og måne og hele himlens hær, som de elskede og dyrkede og fulgte og søgte og tilbad; de skal ikke samles sammen og begraves, men blive til gødning på jorden. **3** Alle de, der bliver tilbage af denne onde slægt, vil foretrække døden frem for livet, de som er tilbage alle de steder, jeg har fordrevet dem til, siger Hærskarers Herre.

#### Straffen for folkets troløshed

**4** Du skal sige til dem: Dette siger Herren:

> Rejser man sig ikke, når man er faldet?  
> Vender man ikke tilbage, når man er vendt om?  
>  **5** Hvorfor bliver dette folk så i sit frafald?  
> Hvorfor er Jerusalem evigt utro?  
> De holder fast ved svig  
> og nægter at vende om.  
>  **6** Jeg har lyttet og hørt efter,  
> men de taler ikke sandhed.  
> Ingen angrer sin ondskab  
> og siger: »Hvad har jeg dog gjort?«  
> Alle fortsætter løbet  
> som heste, der styrter fremad i krigen.  
>  **7** Endog storken på himlen  
> ved, når tiden er inde;  
> duen og svalen og droslen  
> passer selv tiden, når de skal komme.  
> Men mit folk ved ikke,  
> hvad Herren har krav på.

>  **8** Hvordan kan I sige: »Vi er vise,  
> vi har Herrens lov hos os«?  
> Nej, skrivernes løgnegriffel  
> har gjort den til løgn.  
>  **9** De vise er blevet til skamme,  
> de er grebet af rædsel og bliver fanget.  
> De forkastede Herrens ord,  
> hvad hjælper så deres visdom?  
>  **10** Derfor giver jeg deres kvinder til andre  
> og deres marker til nye ejere.  
> Fra den mindste til den største,  
> alle søger uretmæssig vinding;  
> fra profet til præst,  
> alle handler løgnagtigt.  
>  **11** De vil helbrede mit lemlæstede folks datter,  
> de siger letsindigt:  
> »Fred, fred!«, skønt der ikke er fred.  
>  **12** De bliver til skamme, fordi de handlede afskyeligt;  
> men skammen føler de ikke,  
> spotten forstår de ikke.  
> Derfor skal de falde blandt faldne;  
> når straffen kommer, skal de snuble,  
> siger Herren.  
>  **13** Jeg ville høste dem, siger Herren,  
> men der var ingen druer på vinstokken,  
> ingen figner på figentræet,  
> og bladene var visnet.  
> Jeg gengælder dem efter deres afgrøde.

>  **14** Hvorfor bliver vi siddende?  
> I skal samle jer,  
> vi trækker os ind i de befæstede byer,  
> og dér bliver vi tilintetgjort;  
> Herren vor Gud dræber os,  
> han giver os gift at drikke,  
> for vi har syndet mod Herren.  
>  **15** Vi håbede på fred, men der kom intet godt,  
> på helbredelsens tid, men der kom kun rædsel.  
>  **16** Helt fra Dan høres  
> hestenes prusten,  
> ved hingstenes vrinsken  
> skælver hele landet.  
> De kommer og æder landet med dets beboere,  
> byerne med deres indbyggere.  
>  **17** Nu sender jeg  
> giftslanger imod jer;  
> dem kan I ikke besværge,  
> og de skal bide jer,  
> siger Herren.

#### Klage over det troløse folks ulykke

>  **18** En uhelbredelig sorg rammer mig,  
> mit hjerte er sygt.  
>  **19** Hør skriget fra mit folks datter  
> i hele det udstrakte land!  
> Er Herren ikke på Zion,  
> har det ingen konge?  
> Hvorfor krænkede de mig med deres gudebilleder,  
> deres fremmede og tomme guder?  
>  **20** Kornhøsten er forbi, frugthøsten endt,  
> men vi blev ikke frelst.  
>  **21** På grund af mit lemlæstede folks datter er jeg knust,  
> jeg sørger, jeg er grebet af gru.  
>  **22** Er der ikke balsam i Gilead,  
> er der ingen læger dér?  
> Hvorfor er mit folks datters sår  
> da ikke blevet lægt?  
>  **23** Gid mit hoved var fyldt med tårer  
> og mine øjne en tårekilde;  
> så ville jeg græde dag og nat  
> over de dræbte hos mit folks datter.

### Jer 9

#### Klagesang over Herrens straf

>  **1** Gid der var et herberg for vejfarende i ørkenen,  
> så ville jeg forlade mit folk og gå fra dem,  
> for de er alle horkarle, en samling troløse.  
>  **2** De spænder tungen som en bue,  
> de har magten i landet  
> med løgn og ikke med sandhed;  
> de går fra ondskab til ondskab,  
> men mig kender de ikke, siger Herren.  
>  **3** Vogt jer for hinanden,  
> stol ikke på en broder!  
> Hver en broder er fuld af list,  
> hver en ven løber med sladder.  
>  **4** De bedrager hinanden,  
> de taler ikke sandhed;  
> de har lært deres tunge at tale løgn,  
> de handler slet og kan ikke høre op.  
>  **5** Vold følger på vold, falskhed på falskhed,  
> de nægter at kende mig, siger Herren.  
>  **6** Derfor siger Hærskarers Herre:  
> Jeg vil prøve dem i smeltediglen;  
> hvordan skulle jeg ellers behandle mit folks datter?  
>  **7** Deres tunge er en dræbende pil,  
> deres mund taler svig.  
> Som venner taler de til hinanden,  
> men i deres indre planlægger de baghold.  
>  **8** Skulle jeg ikke straffe dem for det,  
> siger Herren,  
> skulle jeg ikke tage hævn  
> over sådan et folk?

>  **9** Jeg opløfter klage og gråd over bjergene,  
> synger dødsklage over steppens græsgange;  
> de er afsvedet, og ingen færdes der,  
> der høres ikke lyd af kvæg,  
> himlens fugle og alle dyrene  
> er flygtet og forsvundet.

>  **10** Jeg gør Jerusalem til stendynger,  
> bolig for sjakaler;  
> Judas byer gør jeg til ødemarker,  
> og ingen bor der.

**11** Hvem er den vise, der forstår dette? Til hvem har Herren talt, så han kan forkynde det? Hvorfor er landet gået til grunde? Hvorfor er det afsvedet som ørkenen, hvor ingen færdes? **12** Herren siger: Fordi de svigtede den lov, jeg lagde frem for dem. De adlød mig ikke og fulgte ikke loven, **13** men vandrede i deres hjertes forstokkethed; de fulgte Ba’alerne, som deres fædre havde lært dem. **14** Derfor siger Hærskarers Herre, Israels Gud: Jeg giver dette folk malurt at spise og gift at drikke. **15** Jeg spreder dem blandt folk, som hverken de eller deres fædre har kendt, og jeg forfølger dem med sværdet, indtil jeg har tilintetgjort dem.

**16** Dette siger Hærskarers Herre:

> Forstå det nu! Tilkald grædekonerne,  
> send bud efter de vise kvinder,  
>  **17** de skal skynde sig at komme  
> og istemme en klagesang over os.  
> Tårer strømmer fra vore øjne,  
> flyder fra vore øjenlåg.  
>  **18** Ja, fra Zion  
> lyder klageråb:  
> Ak, vi blev tilintetgjort,  
> vi blev til skamme!  
> Vi måtte forlade landet,  
> vi blev drevet ud af vore huse.  
>  **19** Hør Herrens ord, I kvinder,  
> lyt til ordene fra hans mund.  
> Lær jeres døtre klagesange,  
> lær hinanden dødsklage:  
>  **20** Døden steg op i vore vinduer,  
> kom ind i vore paladser;  
> den udryddede børnene på gaden  
> og de unge på torvene.

**21** Du skal sige: Dette siger Herren:

> Ligene ligger  
> som gødning på marken,  
> som neg efter høstfolkene,  
> ingen samler dem ind.

**22** Dette siger Herren:

> Den vise skal ikke være stolt af sin visdom,  
> den stærke skal ikke være stolt af sin styrke,  
> den rige skal ikke være stolt af sin rigdom.  
>  **23** Nej, den, der er stolt, skal være stolt af dette,  
> at han har indsigt og kender mig.  
> For jeg, Herren, øver trofasthed,  
> ret og retfærdighed på jorden;  
> det er, hvad jeg ønsker, siger Herren.

**24** Der skal komme dage, da jeg straffer de omskårne: **25** Egypten, Juda, Edom, ammonitterne, Moab og alle dem med klippede tindinger, som bor i ørkenen. Alle folkene er uomskårne, men alle israelitterne er uomskårne på hjertet.

### Jer 10

#### Den levende Gud over for de døde gudebilleder

**1** Hør det ord, som Herren taler til jer, Israels hus:  
**2** Dette siger Herren:

> Lær ikke af folkene,  
> frygt ikke himmeltegnene;  
> dem frygter folkene,  
>  **3** men folkenes skikke er tomme!  
> De fælder et træ i skoven,  
> håndværkeren bearbejder det med øksen,  
>  **4** han smykker det med sølv og guld,  
> han fæstner det med søm og hammer,  
> så det ikke vakler.  
>  **5** Gudebillederne er som fugleskræmsler i en melonmark,  
> de kan ikke tale,  
> de skal bæres, de kan ikke gå.  
> Frygt ikke for dem, de kan ikke gøre ondt,  
> men de kan heller ikke gøre godt.

>  **6** Der er ingen som du, Herre,  
> stor er du,  
> stort er dit navn i styrke.  
>  **7** Hvem må ikke frygte dig,  
> du folkenes konge,  
> det er din ret!  
> Blandt alle folkenes vismænd  
> og blandt alle deres konger er der ingen som du.

>  **8** Alle som én er tåber og dårer,  
> deres belæring er tom, de er kun træ,  
>  **9** beklædt med sølv,  
> bragt hjem fra Tarshish,  
> og med guld fra Ufaz,  
> et stykke håndværk, guldsmedeværk  
> klædt i purpur, blåt og rødt,  
> alt sammen dygtigt arbejde.

>  **10** Men Herren er den sande Gud,  
> han er den levende Gud og den evige konge;  
> for hans vrede skælver jorden,  
> og folkene kan ikke udholde hans harme.

**11** Sådan skal I sige til dem: »De guder, der ikke skabte himlen og jorden, skal udryddes fra jorden og under himlen.«

>  **12** I sin kraft skabte han jorden,  
> i sin visdom grundlagde han verden,  
> i sin indsigt spændte han himlen ud.  
>  **13** Når han tordner, bruser vandene i himlen,  
> og han samler skyer fra jordens ender;  
> han skaber lyn sammen med regn  
> og slipper stormen løs fra forrådskamrene.  
>  **14** Det menneske, der ikke ved det, er en tåbe.  
> Enhver guldsmed får skam af sine gudebilleder,  
> for det, han støber, er løgn; der er ikke ånd i dem.  
>  **15** De er kun tomt blændværk,  
> de går til grunde, når straffen kommer.  
>  **16** Han, som er Jakobs lod, er ikke som de,  
> for han er altings skaber,  
> Israel er den stamme, han ejer,  
> Hærskarers Herre er hans navn.

#### Folkets klage og bøn

>  **17** Tag din bylt op fra jorden,  
> du, som bor i den belejrede by.  
>  **18** For dette siger Herren:  
> Se, denne gang  
> vil jeg slynge  
> landets indbyggere bort;  
> jeg sender trængsler over dem,  
> for at de skal finde mig.

>  **19** Ve mig for min lidelse,  
> mit sår vil ikke læges.  
> Jeg sagde: Det er min sygdom,  
> den skal jeg bære.  
>  **20** Mit telt er ødelagt, alle bardunerne sprængt,  
> mine sønner forlod mig, de er her ikke mere;  
> ingen rejser mit telt igen  
> og spænder teltdugen ud.  
>  **21** For hyrderne er tåber,  
> de søger ikke Herren;  
> derfor lykkes intet for dem,  
> hele deres hjord er spredt.  
>  **22** Hør lyden af et stort jordskælv,  
> det kommer fra Nordens land;  
> det gør Judas byer til ødemarker,  
> bolig for sjakaler.

>  **23** Jeg ved, Herre,  
> at mennesket ikke bestemmer sin vej;  
> det står ikke i den vandrendes magt  
> at gøre sine skridt faste.  
>  **24** Tugt mig, Herre, men med måde,  
> ikke i vrede, så du udsletter mig!  
>  **25** Udøs din harme over de folk,  
> der ikke kender dig,  
> og over de slægter,  
> der ikke påkalder dit navn;  
> for de har fortæret Jakob, fortæret og gjort ende på ham,  
> de har lagt hans bolig øde.

### Jer 11

#### Folkets brud på pagten

**1** Det ord, som kom til Jeremias fra Herren:

**2** Hør denne pagts ord, og sig dem til judæerne og til Jerusalems indbyggere. **3** Du skal sige til dem: Dette siger Herren, Israels Gud: Forbandet den mand, der ikke vil høre denne pagts ord, **4** som jeg befalede jeres fædre, dengang jeg førte dem ud af Egypten, fra jern-smelteovnen. Jeg sagde: »Adlyd mig, og følg disse ord, nøjagtigt som jeg befaler jer, så skal I være mit folk, og jeg vil være jeres Gud **5** og opfylde den ed, jeg tilsvor jeres fædre, om at give dem et land, der flyder med mælk og honning«, sådan som det er i dag. Jeg svarede: »Det ske, Herre.«

**6** Herren sagde til mig: Råb alle disse ord ud i Judas byer og Jerusalems gader: Hør denne pagts ord, og følg dem! **7** Fra den dag jeg førte jeres fædre op fra Egypten til i dag, har jeg igen og igen indskærpet: Adlyd mig! **8** Men de hørte ikke og lyttede ikke, for hver vandrede i sit onde hjertes forstokkethed. Derfor lod jeg alle denne pagts ord gå i opfyldelse; jeg havde befalet, at de skulle følge dem, men de gjorde det ikke.

**9** Herren sagde til mig: Der er afsløret en sammensværgelse blandt judæerne og Jerusalems indbyggere. **10** De er vendt tilbage til deres forfædres synd; de nægter at høre mine ord, og de følger andre guder og dyrker dem. Israel og Juda har brudt den pagt, jeg sluttede med deres fædre. **11** Derfor siger Herren: Nu bringer jeg en ulykke over dem, og de skal ikke undslippe den. Når de råber om hjælp til mig, vil jeg ikke høre dem. **12** Judas byer og Jerusalems indbyggere går hen og råber om hjælp til de guder, de tænder offerild for, men de kan ikke frelse dem, når ulykken kommer. **13** For du har lige så mange guder, som du har byer, Juda. I har bygget lige så mange altre for Skændselen, som der er gader i Jerusalem, altre, hvor I tænder offerild for Ba’al. **14** Du må ikke gå i forbøn for dette folk. Du må ikke holde klage eller bøn for dem, for jeg vil ikke høre, når de råber til mig i deres ulykke.

>  **15** Hvad vil min elskede i mit hus,  
> når hun handler så rænkefuldt?  
> Hvis fede dyr og helligt kød  
> holdt ulykken borte fra dig,  
> da kunne du juble!  
>  **16** Et grønt oliventræ med smukke frugter  
> kaldte Herren dig.  
> Med buldren og bragen  
> breder ilden sig i dets løv  
> og opbrænder dets grene.

**17** Hærskarers Herre, som plantede dig, truer dig med ulykke på grund af den ondskab, som Israel og Juda øvede, da de krænkede mig ved at tænde offerild for Ba’al.

#### Jeremias’ klage over forfølgelsen

**18** Herren forkyndte mig det, så jeg forstod det, dengang du lod mig se deres gerninger. **19** Jeg var som et lam, der intetanende føres til slagtning. Jeg forstod ikke, at de lagde planer mod mig: »Lad os ødelægge træet og dets skud. Lad os udrydde ham af de levendes land; hans navn skal ikke nævnes mere.«

>  **20** Hærskarers Herre, som dømmer retfærdigt,  
> som ransager hjerte og nyrer,  
> lad mig se din hævn over dem!  
> Dig overgiver jeg min sag.

**21** Derfor siger Herren imod de mænd i Anatot, som stræber mig efter livet og siger: »Du må ikke profetere i Herrens navn, ellers skal du dø for vores hånd!« **22** Derfor siger Hærskarers Herre: Nu vil jeg straffe jer! De unge mænd skal dø for sværdet, og deres sønner og døtre skal dø af sult. **23** Der skal ikke blive nogen tilbage, for jeg bringer ulykke over mændene i Anatot i straffens år.

### Jer 12

>  **1** Herre, du får ret,  
> når jeg anklager dig,  
> og dog må jeg gå i rette med dig:  
> Hvorfor har uretfærdige lykken med sig,  
> hvorfor lever troløse trygt?  
>  **2** Du plantede dem, og de slog rod;  
> de groede og bar frugt.  
> De har dig på læberne,  
> men ikke i hjertet.  
>  **3** Herre, du kender mig og ser mig,  
> du ransager mit hjerte.  
> Skil dem fra som får til slagtning,  
> indvi dem til drabets dag!

**4** Hvor længe skal landet sørge og alle markens planter visne? På grund af indbyggernes ondskab omkommer dyr og fugle, for folk siger: »Han ser ikke, hvad der bliver af os!«

**5** Når du løber om kap med folk til fods, og det udmatter dig, hvordan vil du så kappes med folk til hest? Når du kun er tryg i et fredfyldt land, hvordan skal du så klare dig i Jordans tætte krat? **6** Selv dine brødre og din slægt er troløse mod dig; ja, de råber af fuld hals efter dig. Du skal ikke stole på dem, selv om de taler venligt til dig.

#### Herren har forladt sit frafaldne folk

>  **7** Jeg har forladt mit hus,  
> jeg har vraget min ejendom;  
> jeg har udleveret min elskede  
> til hendes fjender.  
>  **8** Mit ejendomsfolk er blevet  
> som en løve i skoven;  
> det brøler imod mig,  
> derfor nærer jeg afsky for det.  
>  **9** Mit ejendomsfolk er blevet hyæners bytte,  
> rovfugle flokkes om det.  
> Kom her, alle vilde dyr,  
> kom og æd!  
>  **10** De mange hyrder ødelægger min vingård;  
> de nedtramper min mark,  
> de gør min dejlige mark  
> til en øde ørken.  
>  **11** De gør den til en sørgende ødemark,  
> den ligger øde hen foran mig;  
> hele landet ligger øde,  
> for ingen tager sig af det.

**12** Voldsmænd trænger frem overalt i ørkenens nøgne land. Herrens sværd fortærer alt fra den ene ende af landet til den anden. Intet menneske kan føle sig tryg.

>  **13** De såede hvede, men høstede torne,  
> de sled og slæbte, det hjalp dem ikke.  
> Herrens glødende vrede  
> gjorde deres afgrøde til skamme.

**14** Dette siger Herren om alle de onde naboer, som gør indhug i den ejendom, jeg tildelte mit folk, Israel: Jeg rykker dem op af deres jord, og Juda vil jeg rykke op sammen med dem. **15** Men efter at jeg har rykket dem op, vil jeg igen forbarme mig over dem og føre dem tilbage, hver til sin ejendom og hver til sit land. **16** Hvis de lærer af mit folk at sværge ved mit navn: »Så sandt Herren lever«, ligesom de lærte mit folk at sværge ved Ba’al, da skal de bygges op i mit folk. **17** Men hvis de ikke hører, vil jeg rykke dette folk op og ødelægge det, siger Herren.

### Jer 13

#### Billedhandling om folkets fordærv

**1** Dette sagde Herren til mig: »Gå hen og køb et bælte af hørlinned, og bind det om din lænd, men det må ikke komme i vand.« **2** Jeg købte bæltet, som Herren havde sagt, og bandt det om lænden. **3** Herrens ord kom atter til mig: **4** »Tag det bælte, du købte, og som du har om lænden, og drag af sted til Eufrat, og gem det i en klippespalte dér.« **5** Jeg drog af sted til Eufrat og gemte det, som Herren havde befalet mig. **6** Lang tid efter sagde Herren til mig: »Drag nu af sted til Eufrat, og hent bæltet, som jeg befalede dig at gemme dér.« **7** Så drog jeg af sted til Eufrat og gravede bæltet frem fra det sted, hvor jeg havde gemt det; men bæltet var ødelagt og kunne ikke bruges til noget.

**8** Da kom Herrens ord til mig: **9** Dette siger Herren: Således vil jeg ødelægge det store og stolte Juda og Jerusalem. **10** Dette onde folk nægter at høre mine ord. De vandrer i deres hjertes forstokkethed, de følger andre guder og dyrker og tilbeder dem; det skal gå dem som dette bælte, der ikke kan bruges til noget. **11** For ligesom bæltet er knyttet tæt om lænden på manden, havde jeg knyttet hele Israel og Juda tæt til mig, siger Herren. De skulle være mit folk, til berømmelse, til lovsang og til herlighed; men de ville ikke høre.

**12** Du skal sige sådan til dem: Dette siger Herren, Israels Gud: »Vinkrukker skal fyldes med vin!« Når de så svarer dig: »Vi ved da godt, at vinkrukker skal fyldes med vin!«, **13** skal du sige til dem: Dette siger Herren: Jeg vil fylde alle indbyggerne i dette land, kongerne, der sidder på Davids trone, præsterne og profeterne og alle Jerusalems indbyggere, så de bliver berusede. **14** Jeg vil knuse dem mod hinanden, både fædre og sønner, siger Herren; jeg vil ødelægge dem uden skånsel, uden barmhjertighed og nåde.

#### Landflygtighed, straffen for synd

>  **15** Hør efter og lyt uden hovmod,  
> for Herren taler.  
>  **16** Giv Herren jeres Gud ære,  
> før mørket kommer,  
> før jeres fod snubler  
> i skumringens bjerge.  
> I venter lys, men han gør det til mørke,  
> han forvandler lyset til mulm.  
>  **17** Men hvis I ikke vil høre,  
> græder jeg i det skjulte over jeres hovmod,  
> jeg græder og græder;  
> tårer strømmer fra mine øjne,  
> for Herrens hjord føres i fangenskab.

>  **18** Sig til kongen og kongemoderen:  
> Stig ned fra tronen,  
> for den prægtige krone  
> er faldet af jeres hoved.  
>  **19** Sydlandets byer er lukket,  
> ingen åbner dem.  
> Hele Juda er ført bort,  
> alle er ført bort.  
>  **20** Løft dine øjne  
> og se dem, der kommer fra nord!  
> Hvor er nu hjorden, jeg betroede dig,  
> de prægtige får?  
>  **21** Hvad vil du sige,  
> når man sætter dem til at herske over dig,  
> dem du selv har lært  
> at være dine elskere?  
> Veerne kommer over dig  
> som over en fødende kvinde.  
>  **22** Du siger i dit hjerte:  
> »Hvorfor skulle dette ramme mig?«  
> Fordi din skyld er stor, bliver dine skørter slået op,  
> og dit skød bliver skændet.  
>  **23** Hvis nubieren kunne skifte sin hud  
> og panteren sine pletter,  
> kunne I også handle godt,  
> I ondskabens lærlinge!  
>  **24** Jeg vil sprede dem som strå,  
> der flyver for ørkenvinden.  
>  **25** Dette er den lod, den tilmålte del,  
> du får af mig, siger Herren,  
> fordi du glemte mig  
> og stolede på løgn.  
>  **26** Nu vil jeg slå skørterne op i dit ansigt,  
> så man ser din skam!  
>  **27** Jeg har set dine ækle handlinger  
> på højene og på marken,  
> dine ægteskabsbrud og din vrinsken,  
> dit skamløse hor.

> Ve dig, Jerusalem, du kan ikke blive ren.  
> Hvor længe skal det vare?

### Jer 14

#### Folkets klage over tørken

**1** Herrens ord, som kom til Jeremias, om tørken.

>  **2** Juda sørger,  
> deres byer sygner hen.  
> Sørgende sidder de på jorden,  
> klageråb løfter sig fra Jerusalem.  
>  **3** Tjenerne sendes efter vand af deres herre,  
> de kommer til brønden,  
> men finder intet vand,  
> de vender hjem med tomme krukker.  
> De bliver til spot og spe og må tilhylle deres hoved.  
>  **4** Jorden er sprukken,  
> for det har ikke regnet i landet;  
> derfor bliver bønderne til skamme  
> og må tilhylle deres hoved.  
>  **5** Selv hinden efterlader sin nyfødte kalv på marken,  
> for der er intet grønt.  
>  **6** Vildæslerne står på den nøgne jord  
> og snapper efter vejret som sjakaler,  
> deres øjne stirrer sig trætte,  
> for der er intet græs.

>  **7** Selv om vore synder vidner imod os,  
> må du, Herre, gribe ind for dit navns skyld;  
> vore frafald er mange, mod dig har vi syndet.  
>  **8** Du er Israels håb,  
> dets frelser i trængselstid.  
> Hvorfor er du som en fremmed i landet,  
> som en vejfarende, der kun tager ind for at overnatte?  
>  **9** Hvorfor er du som en søvngænger,  
> som en kriger, der ikke kan sejre?  
> Du bor dog hos os, Herre,  
> dit navn er nævnt over os;  
> gå ikke fra os!

#### Profeternes trøst er løgn

**10** Dette siger Herren om folket her: Se, hvor de elsker at strejfe om, de sparer ikke deres fødder!

> Men Herren glæder sig ikke over dem;  
> han husker deres skyld  
> og straffer deres synd.

**11** Herren sagde til mig: »Du må ikke bede om lykke for dette folk. **12** Når de faster, hører jeg ikke deres klage, og når de bringer brændofre og afgrødeofre, tager jeg ikke mod dem; men jeg vil tilintetgøre dem med sværd, sult og pest.« **13** Jeg sagde: »Ak, Gud Herre! Profeterne fortæller dem, at de ikke skal frygte for sværd, og at sult ikke vil ramme dem, fordi du vil give dem tryghed og fred på dette sted.« **14** Men Herren sagde til mig: »Profeterne profeterer løgn i mit navn. Jeg har ikke sendt dem, jeg har ikke givet dem befaling og ikke talt til dem. Løgnesyner, falske spådomme og svig ud af deres eget hjerte profeterer de for jer.« **15** Derfor siger Herren mod profeterne, der profeterer i mit navn, skønt jeg ikke har sendt dem, og som siger, at sværd og sult ikke vil ramme dette land: Ved sværd og sult skal den slags profeter omkomme! **16** Og det folk, de profeterede for, skal slænges hen i Jerusalems gader som ofre for sult og sværd; ingen begraver hverken dem eller deres koner, deres sønner eller døtre. Jeg vil udøse deres ondskab over dem.

**17** Du skal sige dette til dem:

> Tårer strømmer fra mine øjne,  
> nat og dag uden ophør,  
> jomfruen, mit folks datter, ligger lemlæstet,  
> såret vil slet ikke læges.  
>  **18** Går jeg ud på marken,  
> ligger de der, dræbt af sværdet;  
> går jeg ind i byen,  
> ligger de der, udtærede af sult.  
> Både profet og præst  
> slæbes bort til et land, de ikke kender.  
>  **19** Har du helt forkastet Juda?  
> Har du vraget Zion?  
> Hvorfor har du slået os, så vi ikke kan blive helbredt?  
> Vi håbede på fred, men der kom intet godt,  
> på helbredelsens tid, men der kom kun rædsel.  
>  **20** Herre, vi kender vor ondskab  
> og vore fædres skyld,  
> vi har syndet mod dig.  
>  **21** Forkast, foragt ikke din herligheds trone  
> for dit navns skyld;  
> husk din pagt med os, bryd den ikke!  
>  **22** Kan nogen af folkenes tomme guder sende regn?  
> Giver himlen regnskyl af sig selv?  
> Nej, det er dig, Herre,  
> vor Gud, som vi håber på,  
> det er dig, der gør alt dette.

### Jer 15

**1** Herren sagde til mig: Om så Moses og Samuel stod for mit ansigt, ville jeg ikke have med dette folk at gøre; send dem bort fra mig; de skal væk. **2** Når de spørger dig: »Hvor skal vi gå hen?«, skal du svare dem: Dette siger Herren:

> Den, der tilhører døden, til døden,  
> den, der tilhører sværdet, til sværdet,  
> den, der tilhører sulten, til sulten,  
> den, der tilhører fangenskabet, til fangenskabet!

**3** Jeg vil straffe dem på fire måder, siger Herren: sværdet skal dræbe dem; hundene skal slæbe dem bort; himlens fugle og jordens dyr skal æde dem og tilintetgøre dem. **4** Jeg gør dem til rædsel for alle jordens kongeriger på grund af det, som Hizkijas søn kong Manasse af Juda gjorde i Jerusalem.

>  **5** Hvem vil vise dig skånsel, Jerusalem?  
> Hvem ynker dig?  
> Hvem drejer af fra vejen  
> for at spørge til dig?  
>  **6** Du vragede mig, siger Herren,  
> og vendte mig ryggen;  
> jeg løftede min hånd mod dig og ødelagde dig,  
> jeg er træt af at vise medlidenhed!  
>  **7** Jeg spredte dem med kasteskovlen  
> i landets byer;  
> jeg gjorde mit folk barnløst og tilintetgjorde det,  
> men de vendte ikke om fra deres veje.  
>  **8** Dets enker blev talrigere end havets sand;  
> ved højlys dag sendte jeg ødelæggeren  
> imod moderen til det unge mandskab,  
> med ét lod jeg rædsel og gru falde over hende.  
>  **9** Moderen til syv børn sygnede hen,  
> hendes liv ebbede ud,  
> hendes sol gik ned, mens det endnu var dag,  
> hun blev til spot og spe.  
> Og dem, der blev tilbage,  
> overgiver jeg til sværdet foran deres fjender,  
> siger Herren!

#### Jeremias’ klage over modstanden

>  **10** Ve mig, mor, at du fødte mig!  
> Jeg anklages og fordømmes af hele landet.  
> Jeg har hverken ydet eller modtaget lån,  
> men alle forbander mig.  
>  **11** Herren sagde: Jeg vil give dig styrke,  
> for at det må gå dig godt;  
> jeg vil lade dine fjender bønfalde dig,  
> når ulykken og nøden kommer.

**12** Kan man knuse jern, jern fra nord, og bronze?

>  **13** Dine rigdomme og dine skatte  
> gør jeg til bytte,  
> det er lønnen for alle dine overtrædelser  
> overalt i dit land.  
>  **14** Jeg vil lade dig trælle for dine fjender  
> i et land, du ikke kender,  
> for nu står min vrede i flammer,  
> den skal brænde til evig tid.

>  **15** Du ved det, Herre,  
> husk mig, og tag dig af mig!  
> Skaf mig hævn over mine forfølgere,  
> vær ikke sen til vrede, så jeg rives bort.  
> Du skal vide, at jeg bærer skammen på grund af dig.  
>  **16** Jeg fandt dine ord og slugte dem;  
> dine ord blev til fryd for mig  
> og til hjertets glæde,  
> for dit navn er nævnt over mig,  
> Herre, Hærskarers Gud.  
>  **17** Jeg sidder ikke og jubler i muntert lag,  
> tvunget af din hånd må jeg sidde alene,  
> for du har fyldt mig med din vrede.  
>  **18** Hvorfor er min smerte uden ende?  
> Hvorfor kan mit sår ikke læges  
> og ikke helbredes?  
> Du er blevet mig en bæk uden vand,  
> et upålideligt vandløb.

**19** Derfor siger Herren:

> Hvis du vil vende om, lader jeg dig vende om,  
> så du kan stå i min tjeneste.  
> Hvis du fremfører dyrebare ord og ikke tom snak,  
> skal du være min mund.  
> De vil vende sig til dig,  
> men du må ikke vende dig til dem.  
>  **20** Over for dette folk gør jeg dig  
> til en stejl bronzemur;  
> de skal angribe dig,  
> men ikke besejre dig,  
> for jeg er med dig,  
> jeg frelser dig og redder dig, siger Herren.  
>  **21** Jeg redder dig fra de ondes magt  
> og udfrier dig fra voldsmænds hånd.

### Jer 16

#### Jeremias’ ensomhed er varsel om ulykken

**1** Herrens ord kom til mig: **2** Du må ikke gifte dig og få sønner og døtre på dette sted. **3** For dette siger Herren om de sønner og døtre, som er født på dette sted, om mødrene, som fødte dem, og om fædrene, som avlede dem i dette land: **4** Ramt af sygdom skal de dø. Der skal ikke holdes ligklage over dem, de skal ikke begraves, men blive til gødning på jorden; ved sværd og sult skal de omkomme, deres lig skal blive til føde for himlens fugle og jordens dyr. **5** Dette siger Herren: Du må ikke gå ind i et hus, hvor der er sørgefest, du må ikke deltage i ligklagen eller ynke dem, for jeg har taget min fred, min trofasthed og min barmhjertighed fra dette folk, siger Herren. **6** Både store og små i dette land skal dø; de skal ikke begraves, og der skal ikke holdes ligklage over dem; ingen skal snitte sig selv eller klippe sig skaldet i sorg over dem; **7** ingen skal bryde brødet for at trøste ham, der sørger over en død; ingen skal række et trøstebæger til ham, der sørger over sin far eller mor. **8** Du må ikke gå ind i et hus, hvor man holder gilde, og sidde og spise og drikke sammen med dem. **9** For dette siger Hærskarers Herre, Israels Gud: Her for øjnene af jer og i jeres dage gør jeg ende på fryderåb og glædesråb, brudgoms og bruds stemme.

**10** Men når du forkynder alle disse ord for dette folk, vil de spørge dig: »Hvorfor truer Herren os med hele denne store ulykke? Hvad er vores skyld, og hvad er vores synd mod Herren vor Gud?« **11** Så skal du svare dem: Det er, fordi jeres fædre svigtede mig, siger Herren; de fulgte andre guder og dyrkede og tilbad dem, men mig svigtede de, og min lov holdt de ikke. **12** I har handlet endnu værre end jeres fædre; hver af jer vandrede i sit onde hjertes forstokkethed uden at høre på mig. **13** Jeg slænger jer bort fra dette land til et land, som hverken I eller jeres fædre har kendt; dér skal I dyrke andre guder dag og nat. Jeg viser jer ingen nåde.

**14** Men der skal komme dage, siger Herren, da man ikke mere siger: »Så sandt Herren lever, som førte israelitterne op fra Egypten,« **15** men siger: »Så sandt Herren lever, som førte israelitterne op fra Nordens land og fra alle de lande, han fordrev dem til.« Jeg vil føre dem tilbage til den jord, jeg gav deres fædre.

**16** Jeg sender bud efter mange fiskere, siger Herren; de skal fange dem. Derefter sender jeg bud efter mange jægere; de skal jage dem på hvert bjerg og hver høj og i klippespalterne, **17** for mine øjne er rettet mod deres færd; den kan ikke skjules for mig, og deres skyld kan ikke gemmes for mig. **18** Først giver jeg dem dobbelt igen for deres skyld og synd, for de har vanhelliget mit land; de har fyldt min arvelod med deres ækle og afskyelige ådselsguder.

>  **19** Herren er min styrke og mit værn,  
> min tilflugt på nødens dag;  
> til dig skal folkene komme  
> fra jordens ender og sige:  
> »Vore fædre arvede kun løgn,  
> tomme guder, der intet gavner.«  
>  **20** Kan et menneske lave sig guder?  
> Det bliver ikke til guder!  
>  **21** Men nu skal jeg vise dem,  
> ja, denne gang skal jeg vise dem  
> min magt og min styrke;  
> så skal de forstå, at mit navn er Jahve!

### Jer 17

**1** Judas synd er optegnet med en jerngriffel, ridset med en diamant på deres hjerters tavle og på deres altres horn, **2** så deres sønner husker altrene og Ashera-pælene under alle grønne træer og på alle høje bakker, **3** på bjergene og på marken.

> Dine rigdomme og alle dine skatte  
> gør jeg til bytte,  
> det er betalingen for alle dine overtrædelser  
> overalt i dit land.  
>  **4** Du må give afkald på det land,  
> jeg gav dig i eje.  
> Jeg vil lade dig trælle for dine fjender  
> i et land, du ikke kender,  
> for min vrede står i flammer,  
> den skal brænde til evig tid.

#### Tillid til Herren, ikke til mennesker

**5** Dette siger Herren:

> Forbandet den mand, som stoler på mennesker  
> og søger sin styrke hos dødelige,  
> men hvis hjerte viger fra Herren.  
>  **6** Han bliver som en busk i ørkenen,  
> han ser ikke lykken komme,  
> han skal bo i stenørkenen,  
> i saltlandet, hvor ingen kan bo.  
>  **7** Velsignet den mand, som stoler på Herren  
> og tager sin tilflugt hos ham.  
>  **8** Han bliver som et træ, der er plantet ved bækken;  
> det sender sine rødder mod vandløbet,  
> det frygter ikke, når sommerheden kommer,  
> dets blade er grønne.  
> Det bekymrer sig ikke i tørkeår  
> og holder ikke op med at bære frugt.

>  **9** Hjertet er det mest bedrageriske af alt,  
> det er uhelbredeligt, hvem kan gennemskue det?  
>  **10** Jeg, Herren, udforsker hjertet  
> og ransager nyrerne.  
> Jeg giver enhver efter hans færd  
> og efter hans gerninger.  
>  **11** Som en agerhøne, der ruger på æg, den ikke har lagt,  
> er den, der uretmæssigt skaffer sig rigdom;  
> midt i livet må han forlade den,  
> ved sine dages ende står han som tåbe.

>  **12** Vort hellige sted er en herligheds trone,  
> ophøjet fra først af.  
>  **13** Herren er Israels håb,  
> enhver, der forlader dig, bliver til skamme,  
> de, som fjerner sig fra dig, skrives i støvet,  
> for de har forladt Herren, kilden med levende vand.

#### Jeremias’ klage over forfølgerne

>  **14** Helbred mig, Herre, så jeg bliver helbredt,  
> frels mig, så jeg bliver frelst,  
> for du er min lovsang.  
>  **15** Nu spørger de mig:  
> »Hvad bliver der af Herrens ord? Lad det dog ske!«  
>  **16** Jeg har ikke tigget dig om ulykken,  
> jeg har ikke ønsket dagen uden håb;  
> du ved, hvad der er kommet over mine læber,  
> du har det for øje.  
>  **17** Bliv ikke til rædsel for mig,  
> vær min tilflugt på ulykkens dag!  
>  **18** Lad mine forfølgere blive til skamme, så jeg ikke bliver det,  
> lad dem gribes af rædsel,  
> så jeg ikke bliver det.  
> Send ulykkens dag over dem,  
> knus dem, og knus dem igen!

#### Sabbattens hellighed

**19** Dette sagde Herren til mig: Gå hen og stil dig i folkets sønners port, som Judas konger går ud og ind igennem, og i alle Jerusalems porte. **20** Du skal sige til dem: »Hør Herrens ord, Judas konger, alle judæere og alle Jerusalems indbyggere, som går ind gennem disse porte! **21** Dette siger Herren: Tag jer i agt! I må ikke bære noget ind gennem Jerusalems porte på sabbatsdagen. **22** I må ikke bære noget ud af jeres hus på sabbatsdagen. I må ikke gøre noget som helst arbejde; I skal holde sabbatsdagen hellig, sådan som jeg befalede jeres fædre.« **23** Men de hørte ikke og lyttede ikke; de gjorde nakken stiv og ville ikke høre og tage ved lære. **24** Hvis I vil adlyde mig, siger Herren, og lade være med at bære noget ind gennem denne bys porte på sabbatsdagen, men holde den hellig og ikke gøre noget som helst arbejde på den, **25** så skal konger og stormænd, der sidder på Davids trone, og som har heste og vogne, gå gennem denne bys porte, både de selv og deres stormænd, judæerne og Jerusalems indbyggere, og denne by skal være beboet til evig tid. **26** De skal komme fra Judas byer og Jerusalems omegn, fra Benjamins land og fra Lavlandet, fra Bjerglandet og fra Sydlandet; de skal bringe brændofre og slagtofre, afgrødeofre og røgelse, og de skal bringe takofre til Herrens tempel. **27** Men hvis ikke I vil adlyde mig og holde sabbatsdagen hellig og lade være med at bære noget og gå gennem Jerusalems porte på sabbatsdagen, så vil jeg sætte ild på Jerusalems porte, så den fortærer dens borge, og den skal aldrig slukkes.

### Jer 18

#### Pottemagerlignelsen

**1** Det ord, som kom til Jeremias fra Herren: **2** Gå ned til pottemagerens hus; der skal du få mine ord at høre. **3** Så gik jeg ned til pottemagerens hus; han sad og arbejdede ved drejeskiven. **4** Når det kar, som pottemageren var i gang med at forme af ler med hånden, mislykkedes, lavede han det om til et andet kar, som han nu ville have det.

**5** Da kom Herrens ord til mig: **6** Kan jeg ikke gøre med jer, Israels hus, som denne pottemager gør? siger Herren. Som leret i pottemagerens hånd er I i min hånd, Israels hus. **7** Snart truer jeg et folk eller et kongerige med at rykke det op med rode, rive det ned og ødelægge det. **8** Men hvis det folk, jeg har truet, vender om fra sin ondskab, så fortryder jeg den ulykke, som jeg har planlagt mod det. **9** Snart lover jeg et folk eller et kongerige at bygge det op og plante det. **10** Men hvis det gør, hvad der er ondt i mine øjne, og ikke adlyder mig, fortryder jeg det gode, jeg lovede at gøre mod det. **11** Sig nu til judæerne og Jerusalems indbyggere: Dette siger Herren: Nu former jeg en ulykke mod jer og lægger planer mod jer. Vend jer dog alle fra jeres onde vej, og gør jeres færd og jeres gerninger gode! **12** Men de vil sige: Vi holder ikke op! Vi vil følge vores egne planer og handle efter vores onde hjertes forstokkethed.

>  **13** Derfor siger Herren:  
> Spørg blandt folkene:  
> »Hvem har hørt mage?«  
> De mest grufulde ting  
> har Israels jomfru gjort.  
>  **14** Mon Libanons sne  
> forsvinder fra klippetoppene?  
> Tørrer det strømmende vand ud,  
> de rislende kilder?  
>  **15** Men mit folk har glemt mig,  
> forgæves tænder de offerild.  
> De snubler på deres veje,  
> de ældgamle stier;  
> de må gå ad spor,  
> hvor der ikke er bygget vej.  
>  **16** De lægger deres land øde,  
> for evigt pifter man hånligt;  
> alle, der kommer forbi, skal gyse  
> og ryste på hovedet.  
>  **17** Som østenvinden vil jeg sprede dem  
> foran fjenden;  
> jeg vender ryggen til dem, ikke ansigtet,  
> på deres ulykkes dag.

#### Jeremias’ klage over anklagerne

**18** De sagde: »Kom, lad os lægge planer mod Jeremias, for hverken præstens belæring eller den vises råd eller profetens ord slår fejl; kom, lad os lukke munden på ham, lad os ikke lytte til hans ord.«

>  **19** Herre, lyt til mig,  
> og hør, hvad mine anklagere siger!  
>  **20** Skal godt gengældes med ondt?  
> De har gravet en grav for mig.  
> Husk, at jeg stod i din tjeneste  
> for at tale deres sag  
> og vende din harme bort fra dem.  
>  **21** Overlad derfor deres sønner til sulten,  
> og overgiv dem til sværdet.  
> Deres hustruer skal blive enker,  
> de skal berøves deres børn,  
> deres mænd skal rammes af døden  
> og de unge hugges ned af sværdet i krig.  
>  **22** Der høres skrig fra deres huse,  
> når du i et nu sender røvere over dem.  
> De har gravet en grav for at fange mig  
> og sat fælder for mine fødder.  
>  **23** Men du, Herre, kender  
> alle deres anslag mod mit liv.  
> Tilgiv ikke deres skyld,  
> udslet ikke deres synd!  
> Lad dem snuble for dit ansigt,  
> grib ind mod dem, når din vrede kommer!

### Jer 19

#### Billedhandling om Jerusalems ødelæggelse

**1** Dette sagde Herren: Gå hen og køb dig en krukke af ler; tag nogle af folkets ældste og af præsternes ældste med dig, **2** og gå ud i Hinnoms søns dal ved indgangen til Potteskårporten. Dér skal du udråbe de ord, jeg taler til dig. **3** Du skal sige: Hør Herrens ord, Judas konger og Jerusalems indbyggere! Dette siger Hærskarers Herre, Israels Gud: Nu bringer jeg over dette sted en ulykke, som får det til at runge i ørerne på alle, der hører om den; **4** for de har svigtet mig og misbrugt dette sted og tændt offerild for andre guder, som hverken de eller deres fædre eller Judas konger har kendt; de har fyldt dette sted med uskyldiges blod. **5** De har bygget offerhøje for Ba’al for at brænde deres sønner som brændofre til Ba’al. Det har jeg aldrig befalet, jeg har aldrig talt om det eller haft det i tankerne. **6** Derfor skal der komme dage, siger Herren, da dette sted ikke længere skal kaldes Tofet eller Hinnoms søns dal, men Drabets dal. **7** Jeg vil standse Judas og Jerusalems forehavender på dette sted; jeg lader dem falde for sværdet foran deres fjender og giver dem i hænderne på dem, der stræber dem efter livet, og deres lig giver jeg til føde for himlens fugle og jordens dyr. **8** Jeg gør denne by til ødemark, til noget man pifter hånligt ad; alle, der kommer forbi, skal gyse og pifte hånligt over alle dens sår. **9** Jeg giver dem kødet af deres sønner og døtre at æde; de skal æde hinandens kød i den nød og trængsel, som deres fjender og de, der stræber dem efter livet, forvolder dem.

**10** Du skal knuse krukken for øjnene af de mænd, som fulgte med dig, **11** og sige til dem: Dette siger Hærskarers Herre: Som man knuser en pottemagers kar, så det ikke kan sættes sammen igen, sådan vil jeg knuse dette folk og denne by. Der skal begraves så mange i Tofet, at der ikke bliver en gravplads tilbage. **12** Sådan vil jeg gøre med dette sted og dets indbyggere, siger Herren; jeg gør denne by til et Tofet! **13** Jerusalems huse og Judas kongers huse skal blive urene ligesom stedet Tofet, alle de huse, hvor de tændte offerild på taget for hele himlens hær og udgød drikofre for andre guder.

**14** Så kom Jeremias tilbage fra Tofet, hvor Herren havde sendt ham hen at profetere. Han stillede sig i forgården til Herrens tempel og sagde til hele forsamlingen: **15** Dette siger Hærskarers Herre, Israels Gud: Over denne by og over alle landets byer bringer jeg al den ulykke, jeg har truet den med, for de har gjort nakken stiv og vil ikke høre på mine ord.

### Jer 20

**1** Da præsten Pashkur, Immers søn, der var overopsynsmand i Herrens tempel, hørte Jeremias profetere disse ord, **2** slog han profeten Jeremias og lod ham lægge i blokken i den øvre Benjamin-port til Herrens tempel. **3** Og da Pashkur næste dag løslod Jeremias fra blokken, sagde Jeremias til ham: Herren kalder dig ikke mere Pashkur, men Alle-Vegne-Rædsel. **4** For dette siger Herren: Jeg gør dig til rædsel for dig selv og alle dine venner; de skal falde for deres fjenders sværd, mens du ser på det. Hele Juda giver jeg i babylonerkongens magt; han skal føre dem bort til Babylon og hugge dem ned med sværd. **5** Jeg overgiver denne bys rigdom og gods, alle dens kostbarheder og Judas kongers skatte til deres fjender; de skal tage det som bytte og bringe det til Babylon. **6** Du, Pashkur, og alle, der bor i dit hus, skal gå i fangenskab; du skal komme til Babylon, og dér skal du dø og begraves, du og alle dine venner, som du har profeteret løgn for.

#### Jeremias’ klage over angiverne

>  **7** Du lokkede mig, Herre, og jeg lod mig lokke,  
> du var mig for stærk, og du vandt.  
> Dagen lang er jeg til latter,  
> alle spotter mig.  
>  **8** Hver gang jeg taler, må jeg skrige,  
> råbe om vold og ødelæggelse,  
> for Herrens ord bringer mig dagen lang  
> kun spot og spe.  
>  **9** Når jeg sagde: »Jeg vil ikke tænke på ham  
> og ikke mere tale i hans navn«,  
> kom der i mit hjerte en brændende ild,  
> den rasede i mine knogler.  
> Jeg kan ikke holde det ud,  
> jeg kan ikke bære det!  
>  **10** Alle vegne er der rædsel,  
> jeg hører mange hviske:  
> »Angiv ham, lad os angive ham!«  
> Alle mine venner venter på,  
> at jeg skal snuble:  
> »Måske lader han sig lokke,  
> så vi kan få ram på ham  
> og hævne os på ham.«  
>  **11** Men Herren er med mig som en vældig kriger,  
> derfor skal mine forfølgere snuble og ikke få ram på mig;  
> de bliver til skamme, det lykkes ikke for dem,  
> skændselen varer evigt, den glemmes aldrig.  
>  **12** Hærskarers Herre, som prøver den retfærdige,  
> som ser hjerte og nyrer,  
> lad mig se din hævn over dem!  
> Dig overgiver jeg min sag.  
>  **13** Syng for Herren,  
> lovpris Herren,  
> for han redder den fattige  
> af forbrydernes hånd.

>  **14** Forbandet den dag,  
> jeg blev født,  
> den dag, min mor fødte mig,  
> skal ikke være velsignet.  
>  **15** Forbandet den mand,  
> der bragte min far det budskab:  
> »Du har fået en søn!«  
> og gjorde ham meget glad.  
>  **16** Det skal gå den mand som de byer,  
> Herren ødelagde uden barmhjertighed.  
> Han skal høre skrig om morgenen  
> og kampråb ved middagstid,  
>  **17** fordi han ikke dræbte mig i moderlivet,  
> så min mor blev min grav  
> og hendes moderliv svangert for evigt.  
>  **18** Hvorfor kom jeg ud af moderlivet  
> for kun at se ulykke og sorg,  
> så mine dage svinder hen i skam?

### Jer 21

#### Opfordring til overgivelse

**1** Det ord, som kom til Jeremias fra Herren, da kong Sidkija sendte Pashkur, Malkijas søn, og præsten Sefanja, Ma’asejas søn, til ham med den besked: **2** Spørg Herren til råds for os, for babylonerkongen Nebukadnesar angriber os; måske Herren vil gøre et af alle sine undere, så Nebukadnesar drager bort fra os.

**3** Jeremias sagde til dem: Sådan skal I sige til Sidkija: **4** Dette siger Herren, Israels Gud: Hvis I tager kampen op uden for muren mod Babylons konge og kaldæerne, der belejrer jer, slår jeg våbnene i jeres hånd tilbage og samler dem i denne by. **5** Jeg vil tage kampen op mod jer med løftet hånd og stærk arm, i stor vrede, i harme og raseri. **6** Jeg dræber dem, der bor i denne by, både mennesker og dyr; de skal dø af en voldsom pest. **7** Judas konge Sidkija, hans hoffolk og borgerne, dem der overlever pesten, sværdet og sulten i denne by, giver jeg i hænderne på Babylons konge Nebukadnesar og i hænderne på fjenderne og på dem, som stræber dem efter livet, siger Herren. De skal hugges ned med sværd uden nåde, uden skånsel og barmhjertighed.

**8** Du skal sige til dette folk: Dette siger Herren: Jeg stiller jer over for livets vej og dødens vej. **9** Den, som bliver i denne by, skal dø ved sværd, sult og pest. Den, som går ud og overgiver sig til kaldæerne, der belejrer jer, skal leve, han får livet som bytte. **10** For jeg vender mig mod denne by til dens ulykke, ikke til dens lykke, siger Herren. Den skal gives i babylonerkongens magt, og han skal brænde den ned.

#### Domsord mod Judas konger

**11** Om Judas kongehus.

> Hør Herrens ord, **12** Davids hus!  
> Dette siger Herren:  
> Fæld retfærdig dom om morgenen,  
> befri den udplyndrede fra undertrykkeren,  
> for at min harme ikke skal slå ud som ild  
> og brænde, så ingen kan slukke den,  
> på grund af jeres onde gerninger.  
>  **13** Nu kommer jeg imod dig, du som bor i dalen,  
> du klippe på sletten, siger Herren.  
> I siger: »Hvem kan overmande os,  
> hvem kan trænge ind i vore boliger?«  
>  **14** Jeg vil straffe jer  
> efter jeres gerninger, siger Herren;  
> jeg sætter ild på skoven,  
> den skal fortære alt omkring byen.

### Jer 22

**1** Dette siger Herren: Gå ned til Judas konges palads. Der skal du tale dette ord **2** og sige: Hør Herrens ord, Judas konge, du som sidder på Davids trone, du og dine hoffolk og dine mænd, I som går ind gennem disse porte! **3** Dette siger Herren: I skal øve ret og retfærdighed og befri den udplyndrede fra undertrykkeren; I må ikke udnytte den fremmede, den faderløse og enken; I må ikke øve vold og ikke udgyde uskyldigt blod på dette sted. **4** Følger I omhyggeligt dette ord, skal konger, som sidder på Davids trone, og som har heste og vogne, gå ind gennem portene til dette palads, både kongen og hans hoffolk og hans mænd. **5** Men hvis I ikke adlyder disse ord, sværger jeg ved mig selv, siger Herren, at dette palads skal blive en ruin.

**6** Dette siger Herren om Judas kongehus:

> Du var mig et Gilead,  
> Libanons tinde.  
> Nu gør jeg dig til ørken,  
> til byer uden beboere.  
>  **7** Jeg indvier ødelæggere til krig mod dig,  
> bevæbnede mænd;  
> de skal fælde dine prægtige cedre  
> og kaste dem på bålet.

**8** Mange folkeslag skal komme forbi denne by og spørge hinanden: »Hvorfor har Herren handlet således med denne store by?« **9** Og man skal svare: »Det er, fordi de svigtede pagten med Herren deres Gud og tilbad og dyrkede andre guder.«

>  **10** Græd ikke over den døde, ham skal I ikke ynke.  
> Nej, græd over ham, der drog bort,  
> for han skal ikke vende tilbage  
> og se sit fædreland igen.

**11** For dette siger Herren om Judas konge Shallum, Josijas søn, der blev konge efter sin far, Josija, og som måtte forlade dette sted: Han vender ikke tilbage hertil! **12** For han skal dø på det sted, han blev ført bort til, og ikke se dette land igen.

>  **13** Ve den, der bygger sit hus med uretfærdighed,  
> sine højsale med uret;  
> han lader sine landsmænd trælle uden betaling,  
> arbejderne giver han ikke løn.  
>  **14** Han siger: Jeg bygger mig et rummeligt hus  
> med luftige sale.  
> Han sætter vinduer i det,  
> lægger cedertræsloft  
> og maler det rødt.  
>  **15** Er det med dit prangende cedertræ,  
> du viser, du er konge?  
> Også din far havde mad og drikke,  
> men han øvede ret og retfærdighed,  
> og det gik ham godt.  
>  **16** Han fældede retfærdig dom for hjælpeløse og fattige,  
> og det gik ham godt.  
> Er det ikke at kende mig?  
> siger Herren.  
>  **17** Men du har ikke øje og tanke  
> for andet end vinding  
> og for at udgyde uskyldigt blod,  
> for at undertrykke og mishandle.

**18** Derfor siger Herren om Judas konge Jojakim, Josijas søn:

> Der skal ikke holdes ligklage over ham:  
> Ak og ve, min broder! Ak og ve, broder!  
> Der skal ikke holdes ligklage over ham:  
> Ak og ve, herre! Ak og ve, konge!  
>  **19** Han skal begraves som et æsel,  
> slæbes bort og smides  
> uden for Jerusalems porte.

>  **20** Gå op på Libanon, og skrig,  
> løft din røst i Bashan,  
> skrig fra Abarim,  
> for alle dine elskere er knust!  
>  **21** Jeg talte til dig, dengang du var sorgløs,  
> men du sagde: »Jeg vil ikke høre!«  
> Det var din færd, fra du var ung,  
> at du ikke adlød mig.  
>  **22** Alle dine hyrder får stormen til hyrde,  
> og dine elskere skal gå i fangenskab.  
> Da skal du fyldes af skam og skændsel  
> på grund af al din ondskab,  
>  **23** du som bor på Libanon  
> og bygger rede i cedertræer.  
> Hvor du stønner, når du får veer  
> og smerter som en fødende kvinde!

**24** Så sandt jeg lever, siger Herren, skal Judas konge Konja, Jojakims søn, ikke længere være seglring på min højre hånd. Jeg river dig af min finger! **25** Så giver jeg dig i hænderne på dem, som stræber dig efter livet, dem du gruer for, i hænderne på babylonerkongen Nebukadnesar og på kaldæerne. **26** Jeg slænger dig og din mor, som fødte dig, hen til et andet land, hvor I ikke blev født, og dér skal I dø. **27** Det land, de længes tilbage til, skal de ikke vende hjem til.

**28** Er denne Konja da en værdiløs krukke, som slås itu, eller et ubrugeligt kar? Hvorfor skal han og hans slægt slænges hen og kastes bort til et land, de ikke kender?

>  **29** Land, land, land,  
> hør Herrens ord!  
>  **30** Dette siger Herren:  
> Skriv denne mand op som barnløs,  
> en mand hvis liv mislykkes;  
> for det skal ikke lykkes nogen af hans efterkommere  
> at tage sæde på Davids trone  
> og på ny herske over Juda.

### Jer 23

#### Den nye Davidskonge

**1** Ve de hyrder, som leder vild, og som spreder de får, jeg har på græs, siger Herren. **2** Derfor siger Herren, Israels Gud, om de hyrder, som vogter mit folk: I spredte mine får og fordrev dem, og I tog jer ikke af dem. Nu vil jeg straffe jer for jeres onde gerninger, siger Herren. **3** Men dem, der er tilbage af mine får, vil jeg samle fra alle de lande, jeg fordrev dem til. Jeg fører dem tilbage til deres græsgang, og de skal blive frugtbare og talrige. **4** Jeg sætter hyrder over dem, som skal vogte dem. Ingen skal længere frygte og være bange, og der skal ikke mangle nogen af dem, siger Herren.

**5** Der skal komme dage, siger Herren, da jeg lader en retfærdig spire fremstå af Davids slægt. Han skal være konge med indsigt og øve ret og retfærdighed i landet. **6** I hans dage skal Juda frelses og Israel ligge trygt. Han skal få dette navn »Herren er vor Retfærdighed«.

**7** Derfor skal der komme dage, siger Herren, da man ikke mere siger: »Så sandt Herren lever, som førte israelitterne op fra Egypten«, **8** men siger: »Så sandt Herren lever, som førte Israels efterkommere op og bragte dem hjem fra Nordens land« – og fra alle de lande, jeg fordrev dem til, så de kunne bo på deres egen jord.

#### Dommen over de falske profeter

**9** Om profeterne.

> Hjertet er knust i mit indre,  
> mine knogler ryster!  
> Jeg er som en beruset,  
> som en, der har fået for meget vin;  
> det er på grund af Herren,  
> på grund af hans hellige ord.  
>  **10** Landet er fuldt  
> af horkarle,  
> på grund af forbandelsen sørger landet,  
> steppens græsgange visner.  
> De løber efter det onde,  
> de har deres styrke i uretten.  
>  **11** Både profeter og præster er gudløse,  
> selv i mit hus har jeg mødt deres ondskab,  
> siger Herren.  
>  **12** Derfor bliver deres vej glat,  
> de stødes ud i mørket,  
> og dér skal de falde.  
> For jeg bringer ulykke over dem  
> i straffens år,  
> siger Herren.

>  **13** Blandt Samarias profeter  
> har jeg set forfærdelige ting;  
> de profeterede ved Ba’al  
> og førte mit folk Israel vild.  
>  **14** Blandt Jerusalems profeter  
> har jeg set grufulde ting;  
> de horer og farer med løgn,  
> de opmuntrer forbryderne,  
> så ingen vender om  
> fra sin ondskab.  
> De er alle blevet som Sodoma,  
> byens indbyggere er som Gomorra.

**15** Derfor siger Hærskarers Herre om profeterne:

> Jeg giver dem malurt at spise  
> og gift at drikke;  
> for gudløsheden har bredt sig  
> fra Jerusalems profeter til hele landet.

**16** Dette siger Hærskarers Herre:

> Lyt ikke til profeternes ord!  
> De profeterer for jer,  
> men de forblinder jer;  
> syner forkynder de ud af eget hjerte  
> og ikke af Herrens mund.  
>  **17** Til dem, der lader hånt om mig, siger de:  
> »Herren har sagt: Nu bliver der fred«,  
> og til alle, der vandrer i hjertets forstokkethed, siger de:  
> »Ulykken rammer jer ikke.«  
>  **18** Men hvem står i Herrens råd  
> og ser og hører hans ord?  
> Hvem lytter til mit ord  
> og hører efter?

**19** Herrens storm bryder frem med vrede, en hvirvelstorm, der hvirvler over hovedet på de ugudelige. **20** Herrens vrede lægger sig ikke, før han har iværksat og gennemført sit hjertes planer. Til sidst skal I forstå dem!

>  **21** Jeg har ikke sendt profeterne,  
> alligevel farer de frem;  
> jeg har ikke talt til dem,  
> alligevel profeterer de.  
>  **22** Hvis de stod i mit råd,  
> ville de forkynde mine ord for mit folk  
> og få dem til at vende om fra deres onde vej  
> og fra deres onde gerninger.  
>  **23** Er jeg kun Gud her på stedet? siger Herren,  
> er jeg ikke også Gud langt borte?  
>  **24** Hvem kan skjule sig på steder,  
> hvor jeg ikke kan få øje på ham?  
> siger Herren.  
> Er det ikke mig, der fylder  
> både himmel og jord?  
> siger Herren.

**25** Jeg har hørt de profeter, der profeterer løgn i mit navn, sige: »Jeg har drømt, jeg har drømt!« **26** Hvor længe skal det vare? Har profeterne kun tanke for at profetere løgn og svig ud af eget hjerte? **27** Med deres drømme, som de fortæller hinanden, pønser de på at få mit folk til at glemme mit navn, sådan som deres fædre glemte mit navn for Ba’al. **28** Lad den profet, der har haft en drøm, fortælle drømmen; men den, der har mit ord, skal tale mit ord i sandhed.

> Hvad har strå med kerne at gøre?  
> siger Herren.  
>  **29** Er mit ord ikke som ild?  
> siger Herren,  
> som en hammer, der knuser klippen?  
>  **30** Derfor kommer jeg over profeterne,  
> siger Herren,  
> for de stjæler mine ord fra hinanden.

**31** Nu kommer jeg over profeterne, siger Herren, for de lader tungen løbe og siger: »Han har talt.« **32** Nu kommer jeg over dem, der profeterer løgnedrømme, siger Herren; de fortæller deres drømme og fører mit folk vild med deres løgn og snak. Jeg har ikke sendt dem og har ikke givet dem befaling, og de er ikke til gavn for dette folk, siger Herren.

**33** Når dette folk eller en profet eller præst spørger dig: »Hvad er Herrens orakel?«, skal du svare dem: I er byrden, og jeg kaster jer fra mig, siger Herren. **34** Hvis en profet, en præst eller en af folket siger »Herrens orakel«, vil jeg straffe den mand og hans hus.

**35** Sådan skal I spørge hinanden, mand og mand imellem: »Hvad har Herren svaret, hvad har Herren talt?« **36** Men ordene »Herrens orakel« må I aldrig mere nævne, for et orakel er et menneskes eget ord, og I fordrejer ordene fra den levende Gud, Hærskarers Herre, vor Gud. **37** Sådan skal du spørge profeten: »Hvad har Herren svaret dig, hvad har Herren talt?« **38** Men »Herrens orakel« må I ikke sige! Derfor siger Herren: I siger disse ord »Herrens orakel«, skønt jeg gav jer besked om ikke at sige »Herrens orakel«. **39** Derfor løfter jeg jer op og kaster jer og den by, jeg gav jer og jeres fædre, bort fra mig. **40** Jeg bringer evig skam og skændsel over jer, og den skal aldrig blive glemt.

### Jer 24

#### De gode og de dårlige figner

**1** Herren lod mig se: Der stod to kurve med figner foran Herrens tempel. – Det var, efter at babylonerkongen Nebukadnesar havde ført Judas konge Jekonja, Jojakims søn, og Judas stormænd, håndværkerne og finsmedene bort fra Jerusalem og bragt dem til Babylon. – **2** I den ene kurv var der meget gode figner, så gode som tidlige figner. I den anden kurv var der meget dårlige figner, så dårlige, at de var uspiselige. **3** Herren sagde til mig: »Hvad ser du, Jeremias?« Jeg svarede: »Figner! De gode figner er meget gode, og de dårlige er meget dårlige, så dårlige, at de er uspiselige.«

**4** Herrens ord kom til mig: **5** Dette siger Herren, Israels Gud: De bortførte fra Juda, som jeg sendte bort fra dette sted til kaldæernes land, anerkender jeg som gode, ligesom disse gode figner. **6** Jeg retter mit blik mod dem, så det bliver til lykke, og jeg fører dem tilbage til dette land. Jeg bygger dem op og jævner ikke med jorden, jeg planter dem og rykker ikke op med rode. **7** Jeg giver dem et hjerte, så de kan kende mig og forstå, at jeg er Herren. De skal være mit folk, og jeg vil være deres Gud, når de vender om til mig af hele deres hjerte.

**8** Dette siger Herren: Judas konge Sidkija, hans stormænd og de øvrige fra Jerusalem, både dem, der er blevet tilbage i dette land, og dem, der har slået sig ned i Egypten, vil jeg gøre med som med de dårlige figner, der er så dårlige, at de er uspiselige; det skal blive til ulykke for dem. **9** Jeg gør dem til rædsel for alle jordens kongeriger, til spot og spe, til forhånelse og forbandelse alle de steder, jeg fordriver dem til. **10** Jeg sender sværd, sult og pest imod dem, indtil de er udryddet fra det land, jeg gav dem og deres fædre.

### Jer 25

#### Babylonerkongen Nebukadnesar, Herrens straffende redskab

**1** Det ord, som kom til Jeremias om hele Judas folk i Josijas søn kong Jojakim af Judas fjerde regeringsår; det var babylonerkongen Nebukadnesars første år. **2** Det var det ord, profeten Jeremias talte til alle judæerne og til alle Jerusalems indbyggere: **3** I treogtyve år, fra Amons søn kong Josija af Judas trettende regeringsår til i dag, er Herrens ord kommet til mig. Jeg har talt til jer igen og igen, men I ville ikke høre. **4** Igen og igen har Herren sendt sine tjenere, profeterne, til jer, men I hørte ikke og lyttede ikke, **5** når de sagde: »Vend om fra jeres onde vej og jeres onde gerninger; så skal I bo på den jord, Herren gav jer og jeres fædre, fra evighed til evighed. **6** I må ikke følge andre guder og dyrke og tilbede dem, I må ikke krænke mig med jeres hænders værk, så vil jeg ikke handle ondt mod jer.« **7** Men I ville ikke adlyde mig, siger Herren, og I har krænket mig med jeres hænders værk til ulykke for jer selv.

**8** Derfor siger Hærskarers Herre: Fordi I ikke ville høre mine ord, **9** siger Herren, sender jeg nu bud efter alle Nordens folk og efter min tjener, Babylons konge Nebukadnesar; jeg fører dem imod dette land og dets indbyggere og imod alle folkene rundt om. Jeg lægger band på dem og gør dem til ødemark, til noget man pifter hånligt ad, til ruiner for evigt. **10** Jeg gør ende på fryderåb og glædesråb, brudgoms og bruds stemme, kværnens lyd og lampens lys. **11** Hele dette land skal blive til ruiner og ødemark, og folkene skal være trælle for Babylons konge i halvfjerds år. **12** Men når der er gået halvfjerds år, vil jeg straffe Babylons konge og folket dér for deres synd, siger Herren; også kaldæernes land straffer jeg og gør det til evig ørken. **13** Alle de ord, jeg har truet dette land med, lader jeg gå i opfyldelse. Det er alt det, der er skrevet i denne bog, som Jeremias har profeteret imod alle folkene. **14** De skal selv komme til at trælle for mange folk og mægtige konger; jeg gengælder dem efter deres gerning og deres hænders værk.

#### Guds vredes bæger til folkeslagene

**15** Dette sagde Herren, Israels Gud, til mig: »Tag dette bæger vin, vredens bæger, af min hånd, og lad alle de folkeslag, jeg sender dig til, drikke af det. **16** De skal drikke og rave omkring og te sig som afsindige på grund af sværdet, jeg sender ind blandt dem.« **17** Så tog jeg bægeret af Herrens hånd og lod alle de folk, Herren sendte mig til, drikke af det: **18** Jerusalem, Judas byer og dets konger og stormænd, for de skulle gøres til ruiner og ødemark, til noget, man pifter hånligt ad og forbander, sådan som det er i dag; **19** endvidere egypterkongen Farao, hans hoffolk, hans stormænd og alle hans mænd; **20** alle araberne, alle kongerne i landet Us, alle kongerne i filistrenes land, Ashkalon, Gaza, Ekron og dem, der er tilbage i Ashdod; **21** Edom, Moab, ammonitterne, **22** alle kongerne i Tyrus, alle kongerne i Sidon og kongerne fra øerne på den anden side af havet; **23** Dedan, Tema, Buz, alle folkene med klippede tindinger; **24** alle konger over araberne, der bor i ørkenen, **25** alle Zimris konger, alle Elams konger, alle Mediens konger, **26** alle Nordens konger, nær og fjern, den ene efter den anden, ja, alle kongerigerne på jorden; som den sidste skal Sheshaks konge drikke.

**27** Du skal sige til dem: Dette siger Hærskarers Herre, Israels Gud: »Drik jer fulde, kast op, fald om, og rejs jer ikke igen, for jeg sender sværdet ind blandt jer!« **28** Hvis de ikke vil tage bægeret af din hånd og drikke, skal du sige til dem: Dette siger Hærskarers Herre: »I skal drikke! **29** Nu er jeg begyndt at handle ondt mod den by, mit navn er udråbt over; skulle I da gå fri? I går ikke fri, for jeg nedkalder sværdet over alle, der bor på jorden,« siger Hærskarers Herre.  
**30** Du skal profetere alt dette for dem og sige:

> Herren brøler fra det høje,  
> fra sin hellige bolig løfter han røsten  
> og brøler mod sin græsgang.  
> Han råber som de, der træder druer,  
> til alle, der bor på jorden,  
>  **31** hans brøl når til jordens ende.  
> For Herren fører sag mod folkene,  
> han bringer alle mennesker for retten;  
> de gudløse overgiver han til sværdet,  
> siger Herren.  
>  **32** Dette siger Hærskarers Herre:  
> Ulykken skal brede sig  
> fra folk til folk,  
> en vældig storm bryder løs  
> fra jordens fjerneste egne.

**33** Den dag skal de, der er dræbt af Herren, ligge over hele jorden. Der skal ikke holdes ligklage over dem, de skal ikke samles sammen og begraves, men blive til gødning på jorden.

>  **34** I skal jamre og skrige, I hyrder,  
> vælt jer i støvet, I, der ejer hjorden,  
> for tiden er inde, da I skal slagtes.  
> I skal knuses og falde til jorden som et kostbart kar.  
>  **35** Hyrderne når ikke deres tilflugtssted,  
> hjordens ejere kan ikke undslippe.  
>  **36** Hør, hyrderne skriger,  
> hjordens ejere jamrer,  
> for Herren hærger deres græsgange,  
>  **37** de fredfyldte enge lægges øde  
> ved Herrens glødende vrede.  
>  **38** Som en ungløve har han forladt sit skjul,  
> for deres land skal lægges øde  
> ved det ødelæggende sværd,  
> ved hans glødende vrede.

### Jer 26

#### Anklage mod Jeremias for profetien om templets ødelæggelse

**1** I begyndelsen af Josijas søn kong Jojakim af Judas regering kom dette ord fra Herren: **2** Dette siger Herren: Stil dig i forgården til Herrens tempel; til alle dem fra Judas byer, som kommer ind for at tilbede i Herrens tempel, skal du sige alt det, jeg har befalet dig, uden at trække noget fra. **3** Måske vil de høre og vende om fra deres onde vej; så vil jeg fortryde den ulykke, jeg har planlagt mod dem på grund af deres onde gerninger. **4** Du skal sige til dem: Dette siger Herren: Hvis ikke I adlyder mig og følger den lov, jeg gav jer, **5** og hører mine tjenere, profeterne, som jeg igen og igen har sendt til jer, men som I ikke ville høre, **6** så vil jeg gøre med dette tempel som med Shilo, og jeg vil gøre denne by til en forbandelse for alle jordens folk.

**7** Præsterne, profeterne og hele forsamlingen hørte Jeremias tale alt dette i Herrens tempel, **8** og da han var færdig med at tale alt det, Herren havde befalet ham at tale til forsamlingen, greb præsterne, profeterne og hele forsamlingen ham og sagde: »Du skal dø! **9** Hvorfor profeterer du i Herrens navn, at det skal gå dette tempel som Shilo, og at denne by skal ligge i ruiner, så ingen kan bo der?« Alle i Herrens tempel samledes om Jeremias, **10** og da Judas stormænd hørte det, kom de op fra kongens palads til Herrens tempel og tog sæde ved indgangen til den nye port. **11** Så sagde præsterne og profeterne til stormændene og til hele forsamlingen: »Denne mand er skyldig til døden, for han har profeteret mod denne by, sådan som I har hørt med egne ører.«

**12** Da sagde Jeremias til alle stormændene og til hele forsamlingen: »Herren har sendt mig for at profetere alt det, I nu har hørt, mod dette tempel og denne by. **13** Men I skal gøre jeres færd og jeres gerninger gode og adlyde Herren jeres Gud, så Herren fortryder den ulykke, han har truet jer med. **14** Jeg er i jeres hånd; gør med mig, hvad I finder godt og rigtigt! **15** Men I skal vide, at hvis I dræber mig, bringer I uskyldigt blod over jer selv og over denne by og dens indbyggere, for det er i sandhed Herren, der har sendt mig til jer for at tale alt dette til jer.«

**16** Men stormændene og hele forsamlingen sagde til præsterne og profeterne: »Denne mand er ikke skyldig til døden, for han har talt til os i Herren vor Guds navn.« **17** Og nogle af landets ældste stod op og sagde til hele folkets forsamling: **18** »Dengang Hizkija var konge i Juda, profeterede Mika fra Moreshet for alle judæerne og sagde:

> Dette siger Hærskarers Herre:  
> Zion skal pløjes som en mark,  
> Jerusalem skal blive til ruiner  
> og tempelbjerget til kratbevoksede høje.

**19** Dræbte Judas konge Hizkija og alle judæerne ham? Nej, de frygtede Herren, og de formildede Herren, så han fortrød den ulykke, han havde truet dem med. Men vi er ved at skabe stor ulykke for os selv.«

**20** Der var en anden mand, Shemajas søn Urija fra Kirjat-Jearim, der profeterede i Herrens navn. Han profeterede mod denne by og dette land ganske som Jeremias. **21** Kong Jojakim og alle hans krigere og alle stormændene hørte hans ord, og kongen ville dræbe ham. Da Urija hørte det, blev han bange og flygtede til Egypten. **22** Så sendte kong Jojakim Akbors søn Elnatan sammen med nogle mænd til Egypten, **23** og de førte Urija fra Egypten til kong Jojakim, der huggede ham ned med sværd og smed liget hen, hvor almindelige mennesker har deres grave.

**24** Men Shafans søn Ahikam holdt hånden over Jeremias, så han ikke kom i hænderne på folket og blev dræbt.

### Jer 27

#### Billedhandling om babylonerkongens åg

**1** I begyndelsen af Josijas søn kong Jojakim af Judas regering kom dette ord til Jeremias fra Herren. **2** Dette sagde Herren til mig: Lav reb og stænger til et åg, og læg det over din nakke. **3** Så skal du sende bud til kongen af Edom og kongen af Moab, til ammonitternes konge og til kongen af Tyrus og kongen af Sidon med de sendebud, som er kommet til Judas konge Sidkija i Jerusalem. **4** Dem skal du give besked om at gå til deres herrer, og du skal sige til dem: Dette siger Hærskarers Herre, Israels Gud: Sådan skal I sige til jeres herrer: **5** I min store styrke og med løftet arm har jeg skabt jorden med de mennesker og dyr, som er på jorden, og jeg giver den, til hvem jeg vil. **6** Nu vil jeg give alle disse lande i min tjener Babylons konge Nebukadnesars magt. Selv de vilde dyr giver jeg ham, så de skal trælle for ham. **7** Alle folkeslag skal trælle for ham, og også for hans søn og hans sønnesøn, indtil timen kommer også for hans land; da skal talrige folk og store konger gøre ham til træl. **8** Men det folk og det rige, som ikke vil trælle for Babylons konge Nebukadnesar, og som ikke vil bøje nakken under babylonerkongens åg, det folk vil jeg straffe med sværd, sult og pest, siger Herren, indtil jeg har udryddet det ved hjælp af ham.

**9** I skal ikke høre efter jeres profeter og spåmænd, jeres drømmetydere, jeres sandsigere og jeres troldmænd, når de siger til jer: »I kommer ikke til at trælle for babylonerkongen.« **10** De profeterer løgn for jer, så I bliver fjernet fra jeres jord; for jeg fordriver jer, så I går til grunde. **11** Men det folk, som bøjer nakken under babylonerkongens åg og træller for ham, lader jeg blive boende på sin jord, siger Herren; det skal dyrke den og bo på den.

**12** Alt dette talte jeg til Judas konge, Sidkija. Jeg sagde: Bøj nakken under babylonerkongens åg, og træl for ham og hans folk, så skal I leve. **13** Hvorfor vil I dø, du og dit folk, ved sværd, sult og pest, sådan som Herren har truet det folk, der ikke vil trælle for babylonerkongen? **14** Lyt ikke til de profeter, der siger til jer: »I kommer ikke til at trælle for babylonerkongen.« De profeterer løgn for jer! **15** Jeg har ikke sendt dem, siger Herren, og de profeterer løgn i mit navn; derfor fordriver jeg jer, så I og de profeter, der profeterer for jer, går til grunde.

**16** Men til præsterne og til hele dette folk talte jeg og sagde: Dette siger Herren: Lyt ikke til de profeter, der profeterer for jer og siger: »Karrene fra Herrens tempel skal snart blive bragt tilbage fra Babylon.« De profeterer løgn for jer! **17** I skal ikke høre efter dem. I skal trælle for babylonerkongen, så skal I leve. Hvorfor skal denne by lægges i ruiner? **18** Men hvis de er profeter, der har Herrens ord, skal de indtrængende bede Hærskarers Herre om, at de kar, der er tilbage i Herrens tempel og i Judas konges palads og i Jerusalem, ikke skal komme til Babylon. **19** For dette siger Hærskarers Herre om søjlerne, om Havet, om vognstellene og om resten af karrene, der er tilbage i denne by, **20** dem babylonerkongen Nebukadnesar ikke tog med, da han førte Judas konge Jekonja, Jojakims søn, i eksil fra Jerusalem til Babylon sammen med alle de fornemme i Juda og Jerusalem; **21** ja, dette siger Hærskarers Herre, Israels Gud, om de kar, der er tilbage i Herrens tempel og i Judas konges palads og i Jerusalem: **22** De bliver bragt til Babylon, og dér skal de blive til den dag, jeg drager omsorg for dem og bringer dem tilbage til dette sted, siger Herren.

### Jer 28

#### Sammenstødet med profeten Hananja

**1** I dette år, i begyndelsen af kong Sidkija af Judas regering, i det fjerde år, i den femte måned, talte profeten Hananja, Azzurs søn, fra Gibeon, til mig i Herrens tempel. I nærværelse af præsterne og hele forsamlingen sagde han: **2** »Dette siger Hærskarers Herre, Israels Gud: Jeg vil bryde babylonerkongens åg. **3** Alle de kar fra Herrens tempel, som Babylons konge Nebukadnesar tog fra dette sted og bragte til Babylon, bringer jeg om et par år tilbage til dette sted. **4** Og Judas konge Jekonja, Jojakims søn, og alle de landflygtige fra Juda, som er kommet til Babylon, fører jeg tilbage til dette sted, siger Herren. Ja, jeg bryder babylonerkongens åg.«

**5** Profeten Jeremias svarede profeten Hananja i nærværelse af præsterne og hele den forsamling, som stod i Herrens tempel. **6** Han sagde: »Det ske! Måtte Herren handle sådan! Måtte Herren stadfæste de ord, du har profeteret, og bringe karrene fra Herrens tempel og alle de landflygtige tilbage fra Babylon til dette sted. **7** Men hør nu de ord, jeg taler til dig og til hele forsamlingen: **8** De profeter, der levede i gamle dage, før din og min tid, profeterede om krig, ulykke og pest for store lande og mægtige riger. **9** Men hvis en profet profeterer om fred, kan man vide, at det virkelig er Herren, der har sendt ham, ved at hans ord går i opfyldelse.« **10** Da tog profeten Hananja åget af profeten Jeremias’ nakke og brækkede det. **11** Og Hananja sagde i nærværelse af hele forsamlingen: »Dette siger Herren: Sådan vil jeg om et par år bryde det åg, babylonerkongen Nebukadnesar har lagt på alle folkenes nakke.« Så gik profeten Jeremias sin vej.

**12** Men efter at profeten Hananja havde brækket åget på profeten Jeremias’ nakke, kom Herrens ord til Jeremias: **13** Gå hen og sig til Hananja: Dette siger Herren: Du brækkede et åg af træ; i stedet skal du lave et åg af jern. **14** For dette siger Hærskarers Herre, Israels Gud: Jeg lægger et jernåg over alle disse folks nakke, for at de skal trælle for Babylons konge Nebukadnesar; de skal trælle for ham. Selv de vilde dyr giver jeg ham.

**15** Profeten Jeremias sagde til profeten Hananja: »Hør, Hananja! Du er ikke sendt af Herren! Du har fået dette folk til at sætte sin lid til løgn. **16** Derfor siger Herren: Nu vil jeg sende dig bort fra jorden! Du skal dø i år, for du har prædiket frafald fra Herren.«

**17** Profeten Hananja døde samme år i den syvende måned.

### Jer 29

#### Brevet til de landflygtige

**1** Dette er det brev, profeten Jeremias sendte fra Jerusalem til de overlevende ældste blandt de landflygtige og til præsterne, profeterne og alle dem, som Nebukadnesar havde ført bort fra Jerusalem til Babylon. **2** Det skrev han, efter at kong Jekonja og kongemoderen havde forladt Jerusalem tillige med hofmændene, Judas og Jerusalems stormænd, håndværkerne og finsmedene. **3** Han sendte brevet med Shafans søn El’asa og Hilkijas søn Gemarja, som blev sendt til babylonerkongen Nebukadnesar i Babylon af Judas konge Sidkija. Det lød: **4** Dette siger Hærskarers Herre, Israels Gud, til alle de landflygtige, som jeg har ført bort fra Jerusalem til Babylon: **5** Byg huse og bo i dem, plant haver og spis frugten fra dem; **6** gift jer og få sønner og døtre, find koner til jeres sønner og gift jeres døtre bort, så de kan få sønner og døtre! Bliv flere derovre, ikke færre! **7** Stræb efter lykke og fremgang for den by, jeg førte jer bort til, og bed til Herren for den; går det den godt, går det også jer godt. **8** For dette siger Hærskarers Herre, Israels Gud: Lad jer ikke forføre af profeterne blandt jer og af jeres spåmænd; og hør ikke efter de drømme, de har; **9** for de profeterer løgn for jer i mit navn; jeg har ikke sendt dem, siger Herren.

**10** Dette siger Herren: Først når der er gået halvfjerds år i Babylon, vil jeg drage omsorg for jer, og jeg vil opfylde det gode løfte, jeg gav jer, og bringe jer tilbage til dette sted. **11** Jeg ved, hvilke planer jeg har lagt for jer, siger Herren, planer om lykke, ikke om ulykke, om at give jer en fremtid og et håb. **12** Råber I til mig, og går I hen og beder til mig, vil jeg høre jer. **13** Søger I mig, skal I finde mig. Når I søger mig af hele jeres hjerte, **14** er jeg at finde, siger Herren. Jeg vender jeres skæbne og samler jer fra alle de folk og fra alle de steder, jeg fordrev jer til, siger Herren; jeg fører jer tilbage til dette sted, som jeg førte jer bort fra.

**15** I siger jo: »Herren har ladet profeter fremstå for os i Babylonien.«

**16** Dette siger Herren om kongen, som sidder på Davids trone, og om alle dem, der bor i denne by, jeres landsmænd, som ikke måtte gå i landflygtighed sammen med jer; **17** dette siger Hærskarers Herre: Nu sender jeg sværd, sult og pest mod dem, og jeg gør med dem som med de fordærvede figner, der er så dårlige, at de er uspiselige. **18** Jeg forfølger dem med sværd, sult og pest, og jeg gør dem til rædsel for alle jordens riger, til forbandelse og til gru, til noget, man pifter hånligt ad, og til spot blandt alle de folk, jeg fordriver dem til, **19** fordi de ikke ville høre efter mine ord, siger Herren. Jeg sendte mine tjenere, profeterne, til dem igen og igen, men de ville ikke høre, siger Herren. **20** Men hør Herrens ord, alle I landflygtige, som jeg har sendt fra Jerusalem til Babylon!

**21** Dette siger Hærskarers Herre, Israels Gud, om Kolajas søn Akab og om Ma’asejas søn Sidkija, som profeterer løgn for jer i mit navn: Jeg giver dem i Babylons konge Nebukadnesars magt, og han skal dræbe dem, mens I ser på det. **22** Alle de bortførte fra Juda, som er i Babylonien, skal bruge deres navn til forbandelse og sige: »Herren gøre dig som Sidkija og som Akab, som babylonerkongen ristede over ilden.« **23** For de begik den nedrighed i Israel at hore med deres landsmænds hustruer, og i mit navn talte de løgneord, som jeg ikke havde befalet dem. Jeg ved det og kan bevidne det, siger Herren!

#### Truslen mod profeten Shemaja

**24** Til Shemaja fra Nehelam skal du sige: **25** Dette siger Hærskarers Herre, Israels Gud: Du har i dit eget navn sendt brev til hele befolkningen i Jerusalem, til præsten Sefanja, Ma’asejas søn, og til alle præsterne, og skrevet: **26** »Herren har gjort dig til præst i stedet for Jojada, for at du kan holde opsyn i Herrens tempel med alle, der er forrykte og profeterer i henrykkelse, og lægge dem i blok og halsjern. **27** Hvorfor advarer du så ikke Jeremias fra Anatot, der profeterer i henrykkelse hos jer? **28** For han har sendt bud til os her i Babylonien og sagt: Det varer længe! Byg huse, og bo i dem, plant haver, og spis frugten fra dem!«

**29** Dette brev læste præsten Sefanja op for profeten Jeremias, **30** og da kom Herrens ord til Jeremias: **31** Send bud til alle de landflygtige, og sig: Dette siger Herren om Shemaja fra Nehelam: Shemaja har profeteret for jer, skønt jeg ikke har sendt ham, og han har fået jer til at sætte jeres lid til løgn. **32** Derfor siger Herren: Jeg vil straffe Shemaja fra Nehelam og hans efterkommere. Ingen af hans slægt skal komme til at bo sammen med dette folk og opleve det gode, som jeg vil gøre for mit folk, siger Herren, for han har prædiket frafald fra Herren.

### Jer 30

#### De landflygtiges hjemvenden

**1** Det ord, som kom til Jeremias fra Herren:
**2** Dette siger Herren, Israels Gud: Skriv alle de ord, jeg har talt til dig, ned i en bog! **3** For der skal komme dage, siger Herren, da jeg vender mit folk Israels og Judas skæbne og fører dem tilbage til det land, jeg gav deres fædre, og de skal tage det i besiddelse, siger Herren.

**4** Det er de ord, som Herren har talt til Israel og til Juda: **5** Dette siger Herren:

> Vi har hørt angstråb,  
> der er frygt, ikke fred.  
>  **6** Spørg jer for, og se efter!  
> Mon en mand kan føde børn?  
> Hvorfor ser jeg da alle mænd  
> med hænderne på lænden  
> og med blege ansigter  
> som en fødende kvinde?  
>  **7** Ve jer! Stor er denne dag,  
> ingen dag er som den!  
> Det er en trængselstid for Jakob,  
> men han skal komme frelst ud af den.

**8** På den dag, siger Hærskarers Herre, vil jeg bryde åget på deres nakke og sprænge deres lænker, og de skal ikke mere tjene for fremmede. **9** Men de skal tjene Herren, deres Gud, og David, deres konge, som jeg lader fremstå for dem.

>  **10** Men du, min tjener Jakob, vær ikke bange,  
> siger Herren,  
> Israel, lad dig ikke skræmme,  
> for jeg bringer dig frelst hjem fra det fjerne,  
> dine børn fra fangenskabets land.  
> Jakob skal vende hjem og leve roligt og trygt,  
> ingen skal jage ham bort.  
>  **11** Jeg er med dig, siger Herren,  
> og vil frelse dig.  
> Jeg tilintetgør alle de folk,  
> jeg spredte dig iblandt.  
> Dig vil jeg ikke tilintetgøre;  
> men jeg tugter dig med måde  
> og lader dig ikke helt ustraffet.

>  **12** Dette siger Herren:  
> Din lidelse er uhelbredelig,  
> dit sår vil ikke læges;  
>  **13** ingen fører din sag,  
> såret vil ikke gro sammen og heles.  
>  **14** Alle dine elskere glemmer dig,  
> de søger ikke til dig.  
> For med fjendeslag har jeg slået dig,  
> en grusom straf,  
> fordi din skyld var stor  
> og dine synder mange.  
>  **15** Hvorfor skriger du over din lidelse,  
> over din ubodelige smerte?  
> Fordi din skyld var stor  
> og dine synder mange,  
> har jeg gjort dette mod dig.  
>  **16** Men alle, der åd dig, skal selv ædes,  
> og alle dine fjender skal gå i fangenskab.  
> De, som har plyndret dig,  
> skal selv blive plyndret,  
> og alle, der tog dig som bytte,  
> gør jeg til bytte.  
>  **17** Jeg heler dine sår,  
> læger dig efter de slag, du fik,  
> siger Herren.  
> For man kaldte dig den forstødte,  
> det er Zion,  
> som ingen søgte til.

>  **18** Dette siger Herren:  
> Nu vender jeg skæbnen for Jakobs telte  
> og forbarmer mig over hans boliger.  
> Byer skal genopbygges på deres ruinhøje,  
> borge skal stå, som de stod.  
>  **19** Der skal lyde lovsang  
> og glædeslatter fra dem.  
> Jeg gør dem talrige, få skal de ikke være;  
> jeg gør dem herlige, ringe skal de ikke være.  
>  **20** Jakobs sønner skal være som før,  
> hans menighed skal bestå for mit ansigt.  
> Jeg straffer alle deres undertrykkere.  
>  **21** Deres hersker skal være en af deres egne,  
> den mægtige skal udgå af deres midte.  
> Jeg lader ham komme nær og træde frem for mig.  
> For hvem ellers vil sætte livet på spil  
> ved at træde frem for mig? siger Herren.  
>  **22** I skal være mit folk,  
> og jeg vil være jeres Gud.

**23** Herrens storm bryder frem med vrede, en hvirvelstorm, der hvirvler over hovedet på de ugudelige. **24** Herrens glødende vrede lægger sig ikke, før han har iværksat og gennemført sit hjertes planer. Til sidst skal I forstå dem!

### Jer 31

**1** Til den tid, siger Herren, vil jeg være Gud for alle Israels slægter, og de skal være mit folk.  
**2** Dette siger Herren:

> Det folk, som var undsluppet sværdet,  
> fandt nåde i ørkenen,  
> Israel vandrede og fandt ro.  
>  **3** I fortiden viste Herren sig for dem.  
> Med evig kærlighed har jeg elsket dig,  
> derfor bevarer jeg min troskab mod dig.  
>  **4** Jeg bygger dig op, Israels jomfru,  
> du skal bygges op på ny.  
> Atter skal du gribe din pauke  
> og gå med i de glades dans.  
>  **5** Atter skal du plante vingårde  
> i Samarias bjergland;  
> de, som planter dem, skal selv tage dem i brug.  
>  **6** For der kommer en dag,  
> da vogterne råber i Efraims bjergland:  
> Kom, lad os drage op til Zion,  
> til Herren vor Gud!

>  **7** Dette siger Herren:  
> Råb af glæde over Jakob,  
> bryd ud i jubel over det første blandt folkene;  
> forkynd under lovsang:  
> Herren har frelst sit folk,  
> Israels rest!  
>  **8** Jeg bringer dem  
> fra Nordens land,  
> jeg samler dem fra jordens fjerneste egne.  
> Blandt dem er blinde og halte,  
> sammen med svangre og fødende,  
> en stor skare vender tilbage.  
>  **9** Grædende kommer de,  
> jeg leder de tryglende  
> og fører dem til bække  
> ad den jævne vej, hvor de ikke snubler.  
> Jeg er Israels fader,  
> Efraim er min førstefødte.

>  **10** Hør Herrens ord, I folkeslag,  
> forkynd på de fjerne øer, og sig:  
> Han, som spredte Israel, samler dem,  
> han vogter dem som hyrden sin hjord.  
>  **11** For Herren har udfriet Jakob  
> og løskøbt ham fra hans overmand.  
>  **12** Jublende kommer de til Zions bjerg,  
> de stråler af glæde over Herrens gode gaver,  
> over korn og vin og olie,  
> over får og køer.  
> Selv bliver de som en frodig have,  
> de skal ikke mere sygne hen.  
>  **13** Da skal jomfruer danse af glæde,  
> unge og gamle skal juble.  
> Jeg vender deres sorg til fryd,  
> jeg trøster og glæder dem, der klager.  
>  **14** Præsterne giver jeg rigeligt af fede ofre,  
> mit folk mættes med mine gode gaver,  
> siger Herren.

>  **15** Dette siger Herren:  
> I Rama høres klageråb,  
> bitter gråd;  
> Rakel græder over sine børn,  
> hun lader sig ikke trøste  
> over sine børn, for de er borte.  
>  **16** Dette siger Herren:  
> Græd ikke mere,  
> stands dine tårer!  
> For du får løn for din møje,  
> siger Herren;  
> de skal vende tilbage fra fjendens land.  
>  **17** Der er håb for dine efterkommere,  
> siger Herren.  
> Dine børn skal vende tilbage til deres land.

>  **18** Jeg har hørt  
> Efraim jamre:  
> »Du har tugtet mig,  
> som en utæmmet kalv blev jeg tugtet.  
> Lad mig vende om,  
> så jeg vender om,  
> for du er Herren min Gud.  
>  **19** Når jeg vender om,  
> angrer jeg;  
> når jeg kommer til fornuft,  
> slår jeg mig på hoften,  
> for jeg fyldes af skam,  
> jeg bærer min ungdoms skændsel.«  
>  **20** Efraim er mig en dyrebar søn,  
> han er mit yndlingsbarn.  
> Så ofte jeg nævner ham,  
> må jeg mindes ham;  
> derfor skælver mit indre,  
> jeg må forbarme mig over ham,  
> siger Herren.

>  **21** Rejs varder,  
> stil vejvisere op,  
> læg mærke til vejen,  
> den vej du gik!  
> Vend tilbage, Israels jomfru,  
> vend tilbage til dine byer!  
>  **22** Hvor længe vil du flakke om,  
> du frafaldne datter?  
> Herren skaber nyt i landet,  
> den forbandede forvandles til dronning!

**23** Dette siger Hærskarers Herre, Israels Gud: Når jeg vender deres skæbne, skal man i Judas land og byer atter sige: Herren velsigne dig, retfærdigheds bolig, helligheds bjerg. **24** Dér skal Juda og alle dets byer bo sammen, både bønderne og de, som drager omkring med deres hjord. **25** For jeg giver den udmattede at drikke og den hensygnende at spise.

**26** Hermed vågnede jeg og så mig om. Og min søvn havde været mig til glæde.

#### Den nye pagt

**27** Der skal komme dage, siger Herren, da jeg tilsår Israel og Juda med mennesker og dyr. **28** Ligesom jeg vågede over, at de blev rykket op med rode og revet ned, jævnet med jorden og ødelagt og led ondt, således vil jeg våge over, at de bliver bygget op og plantet, siger Herren. **29** I de dage skal man ikke mere sige:

> Fædrene spiste sure druer,  
> og sønnerne får stumpe tænder.

**30** Nej, enhver skal dø for sin egen synd; ethvert menneske, der spiser sure druer, får selv stumpe tænder.

**31** Der skal komme dage, siger Herren, da jeg slutter en ny pagt med Israels hus og med Judas hus, **32** en pagt, der ikke er som den, jeg sluttede med deres fædre, den dag jeg tog dem ved hånden og førte dem ud af Egypten. De brød min pagt, skønt det var mig, der var deres herre, siger Herren. **33** Men sådan er den pagt, jeg vil slutte med Israels hus, når de dage kommer, siger Herren: Jeg lægger min lov i deres indre og skriver den i deres hjerte. Jeg vil være deres Gud, og de skal være mit folk. **34** Ingen skal længere belære sin landsmand og sin broder og sige: »Kend Herren!« For alle kender mig, fra den mindste til den største, siger Herren. Jeg tilgiver deres skyld og husker ikke længere på deres synd.

>  **35** Dette siger Herren,  
> han som satte solen til at lyse om dagen  
> og bestemte månen og stjernerne til at lyse om natten,  
> han som pisker havet op, så bølgerne larmer,  
> Hærskarers Herre er hans navn:

**36** Kun hvis disse mine bestemmelser kunne brydes, siger Herren, ville Israels slægt ikke længere bestå som mit folk. **37** Dette siger Herren: Kun hvis himlen deroppe kunne måles og jordens grundvolde dernede kunne udforskes, ville jeg forkaste hele Israels slægt for alt det, de har gjort, siger Herren.

**38** Der skal komme dage, siger Herren, da Herrens by skal genopbygges fra Hanan’el-tårnet til Hjørneporten. **39** Målesnoren går videre ligeud over Gareb-højen og drejer mod Goa. **40** Og hele dalen med ligene og med offerasken, alle skråningerne ned mod Kedrondalen hen til Hesteportens hjørne mod øst – det hele skal være helligt for Herren. Byen skal aldrig mere rykkes op med rode og jævnes med jorden.

### Jer 32

#### Jeremias’ jordkøb, billede på folkets fremtid

**1** Det ord, som kom til Jeremias fra Herren i Judas konge Sidkijas tiende regeringsår; det var i Nebukadnesars attende år. **2** Dengang belejrede babylonerkongens hær Jerusalem, og profeten Jeremias sad fængslet i vagtgården til Judas konges palads. **3** Judas konge Sidkija havde ladet ham fængsle og havde sagt: Hvorfor har du profeteret: Dette siger Herren: Jeg giver denne by i Babylons konges magt; han skal indtage den. **4** Judas konge Sidkija undgår ikke at falde i kaldæernes hånd; han bliver givet i Babylons konges magt og skal stå ansigt til ansigt med ham. **5** Sidkija bliver ført til Babylon, og dér skal han blive, indtil jeg tager mig af ham, siger Herren. I får ikke noget ud af at tage kampen op med kaldæerne.

**6** Jeremias sagde: Herrens ord kom til mig: **7** Hanam’el, din farbror Shallums søn, kommer til dig og siger: Køb min mark i Anatot; for du har indløsningspligten til at købe den. **8** Sådan som Herren havde sagt, kom Hanam’el, min farbrors søn, til mig i vagtgården og sagde til mig: Køb min mark i Anatot i Benjamin, for ifølge ejendomsretten er det dig, der har indløsningspligten, så du må købe den. Og jeg vidste, at det var Herrens ord.

**9** Så købte jeg marken i Anatot af Hanam’el, min farbrors søn; jeg vejede sølvet af til ham, sytten sekel sølv. **10** Jeg underskrev dokumentet, forseglede det, skaffede vidner og afvejede sølvet på en vægt. **11** Så tog jeg skødet, som efter budet og lovene havde en forseglet del og en åben del. **12** Jeg gav skødet til Baruk, Nerijas søn, Maksejas sønnesøn, i nærværelse af min farbrors søn Hanam’el, af vidnerne, der havde underskrevet skødet, og af alle de judæere, der opholdt sig i vagtgården. **13** Og i deres nærvær gav jeg Baruk denne befaling: **14** Dette siger Hærskarers Herre, Israels Gud: Tag dette dokument, skødet med den forseglede og den åbne del, og læg det i en lerkrukke, så det kan bevares i lange tider. **15** For dette siger Hærskarers Herre, Israels Gud: Der skal igen købes huse, marker og vingårde her i landet.

**16** Da jeg havde givet skødet til Baruk, Nerijas søn, bad jeg til Herren: **17** Ak, Gud Herre, du har skabt himlen og jorden i din store styrke og med din løftede arm. Intet er umuligt for dig! **18** Du øver trofasthed i tusind slægtled, men gengælder fædres skyld på deres efterkommere. Den store og vældige Gud, Hærskarers Herre er hans navn! **19** Stor er din plan og mægtig din gerning! Du holder et vågent øje med alle menneskers færd, og du giver enhver efter hans færd og efter hans gerninger. **20** Du gjorde tegn og undere i Egypten og gør det den dag i dag både i Israel og blandt andre mennesker. Du skabte dig det navn, som består den dag i dag. **21** Du førte dit folk Israel ud af Egypten med tegn og undere, med stærk hånd og løftet arm, med store og frygtindgydende gerninger, **22** og du gav dem dette land, som du havde lovet deres fædre at give dem, et land der flyder med mælk og honning, **23** og de kom ind og tog det i besiddelse. Men de adlød dig ikke, og fulgte ikke din lov, og de gjorde intet af det, du havde befalet dem at gøre. Så lod du hele denne ulykke ramme dem. **24** Voldene er nu tæt på byen; den kan snart blive indtaget. Ved sværd, sult og pest bliver den givet i kaldæernes hånd, når de går til angreb på den. Det er sket, som du har sagt. Du ser det selv. **25** Og så, Gud Herre, siger du til mig, at jeg skal købe marken og skaffe vidner, samtidig med at byen bliver givet i kaldæernes hånd!

**26** Herrens ord kom til Jeremias: **27** Se, jeg er Herren, alle menneskers Gud. Er noget umuligt for mig? **28** Derfor siger Herren: Jeg giver denne by i kaldæernes hånd og i Babylons konge Nebukadnesars magt, så han kan indtage den. **29** Kaldæerne, som angriber byen, vil rykke ind og sætte ild på den og brænde alle de huse ned, hvor man krænkede mig og tændte offerild for Ba’al på taget og udgød drikofre for andre guder. **30** Helt fra deres ungdom har israelitterne og judæerne kun gjort, hvad der er ondt i mine øjne; ja, israelitterne har krænket mig med deres handlinger, siger Herren. **31** Lige fra den dag denne by blev bygget til i dag, har den vakt min vrede og harme, så jeg nu vil fjerne den fra mine øjne **32** på grund af alt det onde, israelitterne og judæerne har gjort. De har alle krænket mig, konger og stormænd, præster og profeter, judæerne og Jerusalems indbyggere. **33** De vendte ryggen til mig, ikke ansigtet, og skønt jeg belærte dem igen og igen, ville de ikke høre og ikke tage ved lære. **34** De opstillede deres ækle guder i det hus, mit navn er udråbt over, og gjorde det urent. **35** De byggede offerhøjene for Ba’al i Hinnoms søns dal for at ofre deres sønner og døtre til Molok. Jeg har aldrig befalet eller haft i tankerne, at de skulle gøre noget så afskyeligt og forlede Juda til synd.

**36** Derfor siger Herren, Israels Gud, nu om denne by: I siger: »Den bliver givet i babylonerkongens magt ved sværd, sult og pest.« **37** Men jeg samler dem fra alle de lande, jeg fordrev dem til i min store vrede, min harme og mit raseri, og jeg fører dem tilbage til dette sted og lader dem bo trygt. **38** De skal være mit folk, og jeg vil være deres Gud. **39** Jeg giver dem ét hjerte og én vej, så de altid vil frygte mig, og det må gå dem og deres efterkommere godt. **40** Jeg slutter en evig pagt med dem: Jeg vil ikke vende mig fra dem, men handle godt imod dem. Jeg lægger gudsfrygt i deres hjerter, så de ikke viger fra mig. **41** Jeg glæder mig over dem og vil dem det godt; i fuld og oprigtig trofasthed planter jeg dem her i landet.

**42** Dette siger Herren: Ligesom jeg bragte hele denne store ulykke over dette folk, bringer jeg nu alt det gode over dem, som jeg lover dem. **43** Der skal atter købes marker her i landet, selv om I siger, at det er en ødemark uden mennesker og dyr, som er givet i kaldæernes hånd. **44** Man skal købe marker, udfærdige dokumenter, forsegle dem og skaffe vidner i Benjamins land og i Jerusalems omegn, i Judas byer, i Bjerglandets byer, i Lavlandets byer og i Sydlandets byer, for jeg vender deres skæbne, siger Herren.

### Jer 33

#### Herrens løfter skal indfries

**1** Herrens ord kom atter til Jeremias, mens han endnu sad indespærret i vagtgården: **2** Dette siger Herren, han som skabte jorden, Herren som formede og grundfæstede den, hans navn er Jahve: **3** Kald på mig, så vil jeg svare dig og fortælle dig om store og ufattelige ting, som du ikke kender. **4** For dette siger Herren, Israels Gud, om denne bys og Judas kongers nedrevne huse, om voldene og om sværdet, **5** når kaldæerne trænger ind for at angribe og for at fylde husene med lig af mennesker, som jeg dræber i min vrede og harme, fordi jeg skjuler mit ansigt for denne by på grund af al deres ondskab:

>  **6** Jeg heler deres sår  
> og læger dem,  
> jeg åbenbarer for dem  
> en rigdom af fred og tryghed.  
>  **7** Jeg vender Judas og Israels skæbne,  
> jeg genrejser dem som tidligere.

**8** Jeg renser dem for al den skyld, de pådrog sig, da de syndede imod mig, og jeg tilgiver dem alle de synder, de begik imod mig, da de brød med mig. **9** Det skal blive mig til berømmelse og fryd, til lovsang og herlighed blandt alle jordens folk, når de hører om alt det gode, jeg gør mod dem, og de skal bæve og skælve af glæde over alt det gode og over den fred, jeg giver byen. **10** Dette siger Herren: I siger om dette sted: »Det ligger i ruiner, der er ingen mennesker og dyr.« Men på dette sted, i Judas byer og i Jerusalems gader, som ligger øde hen uden mennesker, uden beboere og uden dyr, **11** skal der igen lyde fryderåb og glædesråb, brudgoms og bruds stemme og råbet fra dem, der bærer takofre frem til Herrens tempel: »Tak Hærskarers Herre, for han er god, hans trofasthed varer til evig tid.« Jeg vender landets skæbne, og det skal blive som tidligere, siger Herren. **12** Dette siger Hærskarers Herre: På dette sted, som ligger i ruiner, og hvor der hverken er mennesker eller dyr, og i alle byerne omkring det skal der igen være græsgange, hvor hyrderne kan lade fårene lejre sig. **13** I Bjerglandets byer, i Lavlandets byer, i Sydlandets byer, i Benjamins land, i Jerusalems omegn og i Judas byer skal fårene igen gå forbi ham, der holder tal på dem, siger Herren.

**14** Der skal komme dage, siger Herren, da jeg opfylder det gode løfte, jeg gav Israels hus og Judas hus. **15** I de dage og til den tid vil jeg lade en retfærdigheds spire af Davids slægt vokse op; han skal øve ret og retfærdighed i landet. **16** I de dage skal Juda frelses og Jerusalem ligge trygt. Og man skal kalde den »Herren er vor Retfærdighed«. **17** For dette siger Herren: Der skal aldrig mangle en af Davids slægt på Israels trone. **18** Og der skal aldrig mangle en levitpræst til at træde frem for mig og bringe brændoffer, afgrødeoffer og slagtoffer. **19** Herrens ord kom til Jeremias: **20** Dette siger Herren: Lige så lidt min pagt med dagen og natten kan brydes, så dag og nat ikke kommer til rette tid, **21** kan min pagt med min tjener David brydes, så der ikke er nogen af hans slægt til at sidde som konge på hans trone; og pagten med levitpræsterne, som gør tjeneste for mig, kan heller ikke brydes. **22** Som himlens hær, der ikke kan tælles, og havets sand, der ikke kan måles, så talrige gør jeg min tjener Davids efterkommere og levitterne, der gør tjeneste for mig. **23** Herrens ord kom til Jeremias: **24** Har du ikke hørt, hvad dette folk siger: »To slægter udvalgte Herren, og dem har han forkastet!« De lader hånt om mit folk og regner det ikke længere for et folk. **25** Dette siger Herren: Så sandt som jeg har oprettet min pagt med dag og nat og givet mine bestemmelser for himmel og jord, **26** vil jeg ikke forkaste Jakobs efterkommere og min tjener David, men tage en af hans efterkommere til at herske over Abrahams, Isaks og Jakobs efterkommere. For jeg vender deres skæbne og forbarmer mig over dem.

### Jer 34

#### Advarsel til kong Sidkija

**1** Det ord, som kom til Jeremias fra Herren, mens babylonerkongen Nebukadnesar med hele sin hær og alle jordens kongeriger, som stod under hans herredømme, og alle folkeslagene gik til angreb på Jerusalem og alle byerne omkring den:

**2** Dette siger Herren, Israels Gud: Gå hen og sig til Judas konge Sidkija: Dette siger Herren: Jeg giver denne by i babylonerkongens magt, og han skal brænde den ned. **3** Selv skal du ikke undgå at falde i hans magt; du bliver grebet og givet i hans magt. Du skal stå ansigt til ansigt med ham, og du skal komme til Babylon. **4** Men hør nu Herrens ord, Sidkija, Judas konge! Dette siger Herren til dig: Du skal ikke dø for sværdet, **5** du skal dø i fred. Ligesom man tændte ild til ære for dine forfædre, de konger, som var før dig, således skal man tænde ild til ære for dig og holde dødsklage over dig med råbet »Ve, herre!« Det er det ord, jeg har talt, siger Herren.

**6** Profeten Jeremias talte alt dette i Jerusalem til Judas konge Sidkija, **7** mens babylonerkongens hær gik til angreb på Jerusalem og de byer i Juda, der var tilbage, Lakish og Azeka. Kun disse to befæstede byer var tilbage af Judas byer.

**8** Det ord, som kom til Jeremias fra Herren, da kong Sidkija havde indgået en aftale med alle i Jerusalem om, at der skulle udråbes frigivelse; **9** enhver skulle frigive sin hebraiske træl eller trælkvinde, så at ingen havde en judæisk broder som træl. **10** Alle de stormænd og borgere, som havde indgået aftalen om hver især at frigive sin træl og sin trælkvinde, så ingen mere skulle trælle for dem, holdt den og frigav dem. **11** Men senere fortrød de og tog de trælle og trælkvinder, som de havde frigivet, tilbage og tvang dem på ny i trældom. **12** Da kom Herrens ord til Jeremias: **13** Dette siger Herren, Israels Gud: Jeg sluttede den pagt med jeres fædre, da jeg førte dem ud af Egypten, af trællehuset: **14** Når syv år er gået, skal en landsmand, en hebræer, der har solgt sig til dig og har tjent dig i seks år, frigives. Jeres fædre hørte ikke på mig og lyttede ikke til mig. **15** Men nu har I gjort det, der er ret i mine øjne, og udråbt frigivelse enhver for sin landsmand, og I har indgået aftalen for mit ansigt i det hus, mit navn er udråbt over. **16** Men I fortrød, og I har vanhelliget mit navn og taget de trælle og trælkvinder, som I havde frigivet, tilbage og på ny tvunget dem i trældom. **17** Derfor siger Herren: Fordi I ikke hørte på mig og udråbte frigivelse enhver for sin broder og sin landsmand, vil jeg udråbe frigivelse for jer, siger Herren – frigivelse til sværd, pest og sult! Jeg gør jer til rædsel for alle jordens kongeriger.

**18** De mænd, som overtræder min pagt og ikke overholder ordene i den aftale, de indgik for mit ansigt, da de skar kalven i to stykker og gik frem mellem de to halvdele **19** – det var Judas stormænd, Jerusalems stormænd, hofmændene, præsterne og storbønderne, der gik frem mellem de to halvdele af kalven – **20** dem giver jeg i hænderne på deres fjender og på dem, som stræber dem efter livet. Deres lig skal blive til føde for himlens fugle og jordens dyr. **21** Og Judas konge Sidkija og hans stormænd giver jeg i hænderne på deres fjender og på dem, som stræber dem efter livet. Jeg giver dem i hænderne på babylonerkongens hær, som nu er under opbrud bort fra jer. **22** For jeg befaler, siger Herren, at de skal vende tilbage til denne by og gå til angreb på den, indtage den og brænde den ned. Og Judas byer gør jeg til en ødemark, så ingen kan bo der.

### Jer 35

#### Rekabitterne som forbillede

**1** Det ord, som kom til Jeremias fra Herren, dengang Jojakim, Josijas søn, var konge i Juda: **2** Gå til rekabitterne, og tal til dem! Før dem til et af kamrene i Herrens tempel, og giv dem vin at drikke!

**3** Jeg tog Ja’azanja, Jirmejas søn, Habassinjas sønnesøn, og hans brødre og hans sønner, alle rekabitterne, **4** og førte dem til Herrens tempel, til det kammer, der tilhørte gudsmanden Hanans disciple; han var søn af Jigdalja. Det lå ved siden af stormændenes kammer, der lå oven over dørvogteren Ma’asejas kammer; han var søn af Shallum.

**5** Jeg satte kander, fulde af vin, og bægre foran rekabitterne og sagde til dem: »Drik noget vin!« **6** De svarede: »Vi drikker ikke vin, for vores stamfader Jonadab, Rekabs søn, gav os den befaling: I al fremtid må hverken I eller jeres efterkommere drikke vin, **7** bygge huse, så korn, plante vingårde eller have ejendom, men hele livet skal I bo i telte; så vil I få et langt liv på den jord, hvor I bor som fremmede. **8** Og vi har adlydt alt, hvad vores stamfader Jonadab, Rekabs søn, befalede os; vi og vores koner, vores sønner og døtre har aldrig drukket vin; **9** vi har aldrig bygget huse til at bo i, vi ejer hverken vingårde, marker eller korn, **10** men vi bor i telte. Vi overholder alt det, vores stamfader Jonadab befalede os. **11** Men da babylonerkongen Nebukadnesar drog op mod landet, sagde vi: Kom, lad os gå til Jerusalem, bort fra kaldæernes og aramæernes hære. Og nu bor vi i Jerusalem.«

**12** Da kom Herrens ord til Jeremias: **13** Dette siger Hærskarers Herre, Israels Gud: Gå hen og sig til judæerne og til Jerusalems indbyggere: Vil I ikke tage ved lære og lytte til mine ord? siger Herren. **14** Rekabs søn Jonadab forbød sine efterkommere at drikke vin, og hans ord er blevet holdt i hævd; indtil i dag har de aldrig drukket vin, de har adlydt, hvad deres stamfader befalede. Jeg har talt til jer igen og igen, men I ville ikke adlyde mig. **15** Igen og igen har jeg sendt mine tjenere, profeterne, til jer og sagt: Vend om fra jeres onde vej, og gør jeres gerninger gode; I må ikke følge andre guder og dyrke dem. Så skal I bo på den jord, jeg gav jer og jeres fædre. Men I lyttede ikke til mig og hørte ikke på mig. **16** Rekabs søn Jonadabs efterkommere har holdt den befaling i hævd, som deres stamfader gav dem. Men dette folk ville ikke høre på mig.

**17** Derfor siger Herren, Hærskarers Gud, Israels Gud: Jeg bringer hele den ulykke, jeg har truet med, over Juda og over alle Jerusalems indbyggere. Skønt jeg talte til dem, hørte de ikke, og skønt jeg råbte til dem, svarede de ikke.

**18** Til rekabitterne sagde Jeremias: Dette siger Hærskarers Herre, Israels Gud: I adlød, hvad jeres stamfader Jonadab befalede, I holdt alle hans befalinger og gjorde alt, hvad han befalede jer. **19** Derfor siger Hærskarers Herre, Israels Gud: Der skal aldrig mangle en af Rekabs søn Jonadabs slægt til at træde frem for mig.

### Jer 36

#### Kong Jojakim brænder Jeremias’ bogrulle

**1** I Josijas søn kong Jojakim af Judas fjerde regeringsår kom dette ord til Jeremias fra Herren: **2** Tag en bogrulle, og skriv alle de ord i den, som jeg har talt til dig mod Israel og Juda og alle folkene, fra dengang jeg begyndte at tale til dig i Josijas dage indtil i dag. **3** Måske vil judæerne hver især vende om fra deres onde vej, når de hører om al den ulykke, jeg planlægger mod dem; så vil jeg tilgive dem deres skyld og deres synd.

**4** Jeremias tilkaldte Baruk, Nerijas søn, og efter Jeremias’ diktat skrev Baruk alle de ord, Herren havde talt til ham, i en bogrulle. **5** Så gav Jeremias Baruk denne befaling: »Jeg er afskåret fra at gå ind i Herrens tempel. **6** Men gå du ind og læs Herrens ord, som du har skrevet i rullen efter mit diktat, for forsamlingen i Herrens tempel på en fastedag; du skal også læse dem for alle de judæere, der kommer ind fra deres byer. **7** Måske vil de så bønfalde Herren og hver især vende om fra sin onde vej, for stor er den vrede og harme, som Herren har udtalt over dette folk.«

**8** Så gjorde Baruk, Nerijas søn, ganske som profeten Jeremias havde befalet ham; i Herrens tempel læste han Herrens ord op af bogen.

**9** I den niende måned i Josijas søn kong Jojakim af Judas femte regeringsår blev der udråbt en faste for Herrens ansigt for hele Jerusalems befolkning og for alle dem, der kom ind til Jerusalem fra Judas byer. **10** Da læste Baruk Jeremias’ ord op af bogen for forsamlingen i Herrens tempel; det foregik i skriveren Shafans søn Gemarjas kammer i den øvre forgård ved indgangen til den nye port. **11** Da Mika, Gemarjas søn, Shafans sønnesøn, hørte alle Herrens ord fra bogen, **12** gik han ned til kongens palads, til statsskriverens kammer, hvor alle stormændene opholdt sig: Statsskriveren Elishama, Shemajas søn Delaja, Akbors søn Elnatan, Shafans søn Gemarja, Hananjas søn Sidkija og alle de andre stormænd. **13** Dem fortalte Mika alle de ord, han havde hørt Baruk læse op af bogen for forsamlingen.

**14** Stormændene sendte så Jehudi, Netanjas søn, Shelemjas sønnesøn, Kushis oldebarn, til Baruk med den besked: »Tag rullen, du læste op for forsamlingen, med dig, og kom!« Baruk, Nerijas søn, tog rullen og gik hen til dem; **15** de sagde til ham: »Sæt dig ned og læs den op for os!« Baruk læste for dem, **16** og da de havde hørt det, så de rædselsslagne på hinanden og sagde til Baruk: »Vi må fortælle kongen det hele.« **17** De spurgte Baruk: »Sig os, er det efter hans diktat, du har skrevet disse ord?« **18** Baruk svarede: »Ja, han dikterede mig alle disse ord, og jeg skrev dem med blæk i bogen.« **19** Så sagde stormændene til Baruk: »Gå hen og skjul dig sammen med Jeremias, så ingen ved, hvor I er.«

**20** De lagde bogrullen i statsskriveren Elishamas kammer og gik så ind i paladsgården til kongen og fortalte ham det hele. **21** Kongen sendte Jehudi hen efter rullen, og han hentede den i statsskriveren Elishamas kammer. Så læste Jehudi den op for kongen og alle stormændene, som stod omkring ham. **22** Kongen sad i vinterboligen – det var den niende måned – med et kulbækken brændende foran sig, **23** og hver gang Jehudi havde læst tre-fire spalter, skar kongen dem af med en pennekniv og kastede dem på ilden i kulbækkenet, indtil hele rullen var brændt. **24** Hverken kongen selv eller nogen af hans hoffolk blev rædselsslagne eller flængede deres klæder, da de hørte ordene. **25** Og selv om Elnatan og Delaja og Gemarja bønfaldt kongen om ikke at brænde rullen, hørte han ikke på dem. **26** Kongen befalede kongesønnen Jerakme’el, Azriels søn Seraja og Abde’els søn Shelemja at få fat på skriveren Baruk og profeten Jeremias. Men Herren skjulte dem.

**27** Efter at kongen havde brændt rullen med de ord, Baruk havde skrevet efter Jeremias’ diktat, kom Herrens ord til Jeremias: **28** »Tag en ny bogrulle, og skriv alle de ord i den, der stod i den første, som Judas konge Jojakim har brændt. **29** Og til Judas konge Jojakim skal du sige: Dette siger Herren: Du brændte denne rulle og sagde: Hvorfor skrev du i den, at Babylons konge skal komme og ødelægge dette land og udrydde mennesker og dyr i det? **30** Derfor siger Herren om Judas konge Jojakim: Ingen af hans slægt skal sidde på Davids trone. Hans lig skal ligge slængt hen i dagens hede og nattens kulde. **31** Jeg vil straffe ham og hans slægt og hans hoffolk for deres synd og bringe hele den ulykke over dem og over Jerusalems indbyggere og judæerne, som jeg truede dem med, uden at de ville høre på det.«

**32** Så tog Jeremias en ny rulle og gav den til skriveren Baruk, Nerijas søn. Efter Jeremias’ diktat skrev han i den alle ordene fra den bog, Judas konge Jojakim havde brændt. Desuden blev der tilføjet mange lignende ord.

### Jer 37

#### Jeremias råder til overgivelse og kastes i fængsel

**1** Sidkija, Josijas søn, blev konge efter Konja, Jojakims søn; babylonerkongen Nebukadnesar gjorde ham til konge over Juda. **2** Men hverken han selv, hans hoffolk eller storbønderne hørte efter de ord, Herren forkyndte ved profeten Jeremias.

**3** Kong Sidkija sendte Jukal, Shelemjas søn, og præsten Sefanja, Ma’asejas søn, til profeten Jeremias med den besked: »Bed dog for os til Herren vor Gud!«

**4** Dengang færdedes Jeremias frit blandt folk; han var endnu ikke sat i fængsel.

**5** Faraos hær var rykket ud fra Egypten; det havde kaldæerne, som belejrede Jerusalem, hørt rygtet om, og de var brudt op fra Jerusalem.

**6** Herrens ord kom til profeten Jeremias: **7** Dette siger Herren, Israels Gud: Dette skal I sige til Judas konge, som sendte jer til mig, for at jeg skulle søge råd hos Herren: Faraos hær, som er rykket ud for at hjælpe jer, skal vende hjem til sit eget land, Egypten. **8** Kaldæerne skal komme tilbage og gå til angreb på denne by, indtage den og brænde den ned. **9** Dette siger Herren: Forled ikke jer selv til at tro, at kaldæerne virkelig vil drage bort fra jer, for det gør de ikke. **10** Og selv om I skulle slå hele kaldæernes hær, når den angriber jer, og der kun var hårdt sårede mænd tilbage blandt dem, så ville de rejse sig i hver sit telt og brænde denne by ned.

**11** Da kaldæernes hær var brudt op fra Jerusalem på grund af Faraos hær, **12** ville Jeremias forlade Jerusalem og tage til Benjamins land for dér at få sin del i en arvesag blandt sine slægtninge. **13** Da han kom til Benjamin-porten, var Jir’ija, Shelemjas søn, Hananjas sønnesøn, vagthavende; han greb profeten Jeremias og sagde: »Du vil gå over til kaldæerne.« **14** »Det er løgn,« sagde Jeremias, »jeg går ikke over til kaldæerne.« Men Jir’ija ville ikke høre på ham; han tog Jeremias til fange og førte ham til stormændene. **15** Stormændene blev vrede på Jeremias og slog ham. Så satte de ham i arrest i skriveren Jonatans hus, som var blevet indrettet til fængsel. **16** Jeremias kom i fangehullet i kælderen, og der sad han i lang tid.

**17** I hemmelighed sendte kong Sidkija bud efter ham og spurgte ham i sit palads: »Har du et ord fra Herren?« »Ja,« svarede Jeremias, »du bliver givet i babylonerkongens magt.« **18** Så spurgte Jeremias kong Sidkija: »Hvordan har jeg forsyndet mig mod dig og dine hoffolk og mod dette folk, siden I har sat mig i fængsel? **19** Hvor er jeres profeter, som profeterede for jer og sagde: Babylons konge skal ikke angribe jer og dette land? **20** Men hør mig nu, herre konge; jeg bønfalder dig: Send mig ikke tilbage til skriveren Jonatans hus! Jeg vil ikke dø dér.« **21** Kong Sidkija befalede, at Jeremias skulle anbringes i vagtgården, og man gav ham hver dag et brød fra bagergaden, indtil der ikke var mere brød i byen.

Så sad Jeremias i vagtgården.

### Jer 38

**1** Mattans søn Shefatja, Pashkurs søn Gedalja, Shelemjas søn Jukal og Malkijas søn Pashkur hørte de ord, Jeremias talte til hele folket: **2** »Dette siger Herren: Den, som bliver i denne by, skal dø ved sværd, sult og pest. Men den, der overgiver sig til kaldæerne, skal leve; han får livet som bytte, han skal overleve. **3** Dette siger Herren: Denne by skal gives i hænderne på babylonerkongens hær og indtages af den.« **4** Da sagde stormændene til kongen: »Denne mand skal lide døden! Han tager modet fra de krigere, der er tilbage i byen, og fra hele folket, når han taler sådan til dem. For denne mand tilstræber ikke folkets lykke, men dets ulykke.« **5** Kong Sidkija sagde: »Han er i jeres hånd!« For kongen kunne intet stille op mod dem. **6** Så tog de Jeremias og kastede ham i kongesønnen Malkijas cisterne i vagtgården; de firede ham ned med reb. Der var ikke vand i cisternen, kun dynd, og Jeremias sank ned i dyndet.

**7** Nubieren Ebed-Melek, en hofmand, var i paladset, og han hørte, at de havde kastet Jeremias i cisternen. Kongen sad i Benjamin-porten, **8** og Ebed-Melek kom fra paladset og sagde til kongen: **9** »Herre konge, det er ondt, hvad de mænd har gjort mod profeten Jeremias; de har kastet ham i en cisterne, og dér vil han dø af sult, for der er ikke mere brød i byen.« **10** Kongen befalede nubieren Ebed-Melek: »Tag tredive mænd med dig, og træk profeten Jeremias op af cisternen, før han dør.« **11** Så tog Ebed-Melek mændene med sig til paladset og gik ind i klædekammeret, hvor han tog nogle slidte og lasede klude, som han firede ned til Jeremias i cisternen med reb. **12** Nubieren Ebed-Melek sagde til Jeremias: »Svøb nu de slidte og lasede klude om dine håndled, under rebene!« Det gjorde Jeremias. **13** De trak ham op af cisternen i rebene, og så sad Jeremias igen i vagtgården.

**14** Kong Sidkija sendte bud og lod profeten Jeremias hente til sig i den tredje indgang til Herrens tempel. Kongen sagde til Jeremias: »Jeg vil spørge dig om noget; du må ikke skjule noget for mig.« **15** Jeremias sagde til Sidkija: »Når jeg fortæller dig det, slår du mig ihjel! Og når jeg råder dig, vil du ikke høre på mig.« **16** Da svor kong Sidkija i hemmelighed over for Jeremias: »Så sandt Herren lever, han som har givet os livet: Jeg vil ikke dræbe dig eller give dig i hænderne på disse mænd, der stræber dig efter livet.«

**17** Så sagde Jeremias til Sidkija: »Dette siger Herren, Hærskarers Gud, Israels Gud: Hvis du overgiver dig til babylonerkongens stormænd, skal du overleve; byen bliver ikke brændt ned, og du og din familie skal overleve. **18** Men overgiver du dig ikke til babylonerkongens stormænd, så bliver byen givet i kaldæernes hånd. De brænder den ned, og du undgår ikke at falde i deres hånd.«

**19** Kong Sidkija sagde til Jeremias: »Jeg er bange for, at de judæere, som er gået over til kaldæerne, skal give mig i deres hånd, så de mishandler mig.« **20** »Det gør de ikke,« sagde Jeremias. »Adlyd blot Herrens ord, som jeg taler til dig, så vil det gå dig godt, og du vil overleve. **21** Men vil du ikke overgive dig, så hør, hvad Herren har ladet mig se: **22** Alle de kvinder, der er tilbage i Judas konges palads, vil blive ført ud til babylonerkongens stormænd; og de vil sige:

> Dine venner har vildledt dig,  
> de har fået magten over dig.  
> Dine fødder er sunket i mudderet,  
> dine venner har vendt dig ryggen.

**23** Alle dine hustruer og børn bliver ført ud til kaldæerne, og heller ikke du undgår at falde i deres hånd. Nej, du bliver taget til fange af babylonerkongen, og denne by bliver brændt ned.«

**24** Da sagde Sidkija til Jeremias: »Ingen må få noget at vide om dette, ellers skal du dø! **25** Når stormændene hører, at jeg har talt med dig, kommer de og siger til dig: Fortæl os, hvad du har sagt til kongen; skjul ikke noget for os, ellers slår vi dig ihjel! Og hvad sagde kongen til dig? **26** Så skal du sige til dem: Jeg bønfaldt kongen om ikke at blive ført tilbage til Jonatans hus og dø dér.«

**27** Da alle stormændene kom til Jeremias og udspurgte ham, fortalte han alt det, kongen havde befalet ham. Så lod de ham være, for der blev intet røbet. **28** Og Jeremias sad i vagtgården til den dag, Jerusalem blev indtaget.

### Jer 39

#### Jerusalems fald og kong Sidkijas flugt

**1** I Judas konge Sidkijas niende regeringsår, i den tiende måned, kom babylonerkongen Nebukadnesar med hele sin hær til Jerusalem og belejrede den. **2** I Sidkijas ellevte regeringsår, på den niende dag i den fjerde måned, blev byens mur gennembrudt, **3** og alle babylonerkongens stormænd kom og tog sæde i Midterporten: hærføreren Nergal-Sareser fra Sin-Magir, hofchefen Nebo-Sarsekim og alle babylonerkongens øvrige stormænd.

**4** Da Judas konge Sidkija og alle krigerne så det, lykkedes det dem om natten at flygte ud af byen gennem kongens have og gennem porten mellem de to mure, og de tog retning mod Araba-lavningen. **5** Men kaldæernes hær satte efter dem og indhentede Sidkija på Jerikosletten. De tog ham og førte ham til Ribla i Hamats land, hvor babylonerkongen Nebukadnesar fældede dom over ham. **6** Babylonerkongen lod Sidkijas sønner halshugge i Ribla for øjnene af ham. Også alle de fornemme fra Juda lod babylonerkongen halshugge. **7** Han stak øjnene ud på Sidkija og lagde ham i lænker for at føre ham til Babylon.

**8** Kaldæerne brændte kongens palads og folks huse ned, og murene om Jerusalem rev de ned. **9** Chefen for livvagten, Nebuzar’adan, førte dem, der var tilbage i byen, og overløberne, som var gået over til ham, og dem, der var tilbage, i eksil til Babylon. **10** Kun nogle af de fattige, der ikke ejede noget som helst, lod Nebuzar’adan blive tilbage i Juda, og samtidig gav han dem vingårde og marker.

#### Jeremias slutter sig til statholderen Gedalja

**11** Gennem chefen for livvagten, Nebuzar’adan, befalede babylonerkongen Nebukadnesar om Jeremias: **12** »Tag ham, og pas på ham! Gør ham ikke noget ondt, men gør alt det for ham, som han beder dig om!« **13** Chefen for livvagten Nebuzar’adan, hofchefen Nebushazban, hærføreren Nergal-Sareser og alle babylonerkongens embedsmænd sendte derfor bud **14** efter Jeremias i vagtgården. De overgav ham til Gedalja, Ahikams søn, Shafans sønnesøn, for at han skulle bringe ham hjem. Så boede Jeremias frit blandt folk.

**15** Mens Jeremias sad indespærret i vagtgården, kom Herrens ord til ham: **16** »Gå hen og sig til nubieren Ebed-Melek: Dette siger Hærskarers Herre, Israels Gud: Jeg vil lade mine ord mod denne by gå i opfyldelse til dens ulykke, ikke til dens lykke, og det skal ske for øjnene af dig på den dag. **17** Men dig redder jeg på den dag, siger Herren, så du ikke bliver givet i hænderne på de mænd, du gruer for. **18** Jeg lader dig undslippe, så du ikke falder for sværdet. Du skal få livet som bytte, fordi du stolede på mig, siger Herren.«

### Jer 40

**1** Det ord, som kom til Jeremias fra Herren, efter at Nebuzar’adan, chefen for livvagten, havde løsladt ham i Rama. Han havde været taget til fange og lagt i lænker sammen med alle dem fra Jerusalem og Juda, som skulle føres i eksil til Babylonien. **2** Chefen for livvagten lod Jeremias hente og sagde til ham: »Herren din Gud truede dette sted med denne ulykke, **3** og Herren har ladet sin trussel gå i opfyldelse. Fordi I syndede mod Herren og ikke adlød ham, er dette kommet over jer. **4** Men i dag løser jeg dine hænder af lænkerne. Hvis du gerne vil med mig til Babylon, så tag med; jeg skal nok passe på dig; men hvis du ikke vil med mig til Babylon, så lad være. Hele landet ligger åbent for dig; tag hen, hvor du har lyst. **5** Hvis du gerne vil blive, så tag tilbage til Gedalja, Ahikams søn, Shafans sønnesøn, som Babylons konge har indsat over Judas byer, og bo frit blandt folk hos ham, eller tag hen, hvor som helst du har lyst.« Chefen for livvagten sørgede for hans underhold og lod ham gå. **6** Jeremias tog hen til Gedalja, Ahikams søn, i Mispa og boede dér blandt dem, som var tilbage i landet.

**7** Alle hærførerne og deres mænd ude omkring i landet hørte, at babylonerkongen havde indsat Gedalja, Ahikams søn, over landet og underlagt ham de fattigste i landet, dem som ikke var ført bort til Babylon, mænd, kvinder og børn. **8** Så kom de til Gedalja i Mispa sammen med deres mænd, Netanjas søn Ismael, Kareas sønner Johanan og Jonatan, Tanhumets søn Seraja, netofatitten Efajs sønner og Jezanja, ma’akatittens søn. **9** Og Gedalja, Ahikams søn, Shafans sønnesøn, gav dem og deres mænd sin ed på, at de ikke behøvede at frygte for at underkaste sig kaldæerne. »Bliv i landet og underkast jer babylonerkongen, så vil det gå jer godt,« sagde han. **10** »Selv vil jeg bo i Mispa for at kunne stå i kaldæernes tjeneste, når de kommer til os. Men I skal samle vin, frugt og olie i jeres forrådskar og blive boende i de byer, I er kommet i besiddelse af.«

**11** Da de judæere, som var i Moab, blandt ammonitterne og i Edom, og de, der var i alle de andre lande, hørte, at babylonerkongen havde ladet nogle blive tilbage i Juda og havde indsat Gedalja, Ahikams søn, Shafans sønnesøn, over dem, **12** så vendte alle judæerne tilbage fra de steder, de var fordrevet til, og de kom til Juda, til Gedalja i Mispa. Og de samlede vin og frugt i store mængder.

**13** Johanan, Kareas søn, og alle hærførerne ude omkring i landet kom til Gedalja i Mispa **14** og sagde til ham: »Ved du, at Ba’alis, ammonitternes konge, har sendt Ismael, Netanjas søn, for at slå dig ihjel?« Men Gedalja, Ahikams søn, troede ikke på dem. **15** Da sagde Johanan, Kareas søn, i hemmelighed til Gedalja i Mispa: »Jeg vil tage af sted og dræbe Ismael, Netanjas søn. Ingen må få noget at vide om det! Hvorfor skal han slå dig ihjel, så alle de judæere, som slutter op om dig, bliver spredt, og resten af Juda går til grunde?« **16** Men Gedalja, Ahikams søn, svarede Johanan, Kareas søn: »Det må du ikke gøre, for det er løgn, hvad du siger om Ismael!«

### Jer 41

#### Mordet på Gedalja

**1** Men i den syvende måned kom Ismael, Netanjas søn, Elishamas sønnesøn, som hørte til kongeslægten og var en af kongens embedsmænd, med ti mænd til Gedalja, Ahikams søn, i Mispa, og de holdt måltid sammen i Mispa. **2** Men Ismael, Netanjas søn, og hans ti mænd sprang op og huggede Gedalja, Ahikams søn, Shafans sønnesøn, ned med sværdet. Ham, som babylonerkongen havde indsat over landet, dræbte Ismael. **3** Han dræbte også alle de judæere, som var hos Gedalja i Mispa, og de kaldæiske krigere, som befandt sig der.

**4** Dagen efter mordet på Gedalja, endnu før nogen havde hørt om det, **5** kom firs mænd fra Sikem, Shilo og Samaria. De havde raget skægget af, flænget deres klæder og snittet sig selv. De havde korn og røgelse med, som de ville bringe som offer i Herrens tempel. **6** Ismael, Netanjas søn, gik dem grædende i møde fra Mispa, og da han mødte dem, sagde han til dem: »Kom med til Gedalja, Ahikams søn.« **7** Men da de kom ind i byen, halshuggede Ismael, Netanjas søn, og hans mænd dem og kastede dem i cisternen. **8** Men ti af mændene sagde til Ismael: »Slå os ikke ihjel! Vi har skjulte forråd af hvede, byg, olie og honning på marken.« Så lod han være med at dræbe dem sammen med deres fæller. **9** Den cisterne, hvori Ismael kastede ligene af alle de mænd, han havde dræbt, var den store cisterne, som kong Asa havde lavet til forsvar mod Israels konge Basha. Den fyldte Ismael, Netanjas søn, med dræbte. **10** Derpå tog Ismael alle dem, der var tilbage i Mispa, til fange, både kongedøtrene og de borgere, der var tilbage i Mispa. Det var dem, som chefen for livvagten, Nebuzar’adan, havde indsat Gedalja, Ahikams søn, over. Dem tog Ismael, Netanjas søn, til fange, og så drog han af sted for at komme over til ammonitterne.

**11** Da Johanan, Kareas søn, og alle de hærførere, han havde hos sig, hørte om alt det onde, Ismael, Netanjas søn, havde gjort, **12** tog de alle deres mænd og drog ud for at angribe Ismael, Netanjas søn, og de fandt ham ved den store brønd i Gibeon. **13** Da alle de folk, som var med Ismael, så Johanan, Kareas søn, og alle hærførerne, der var med ham, blev de glade; **14** alle de folk, som Ismael havde taget til fange i Mispa, gik igen over til Johanan, Kareas søn, **15** mens Ismael, Netanjas søn, slap bort fra Johanan med otte mænd og kom over til ammonitterne.

**16** Johanan, Kareas søn, og alle de hærførere, der var med ham, tog så alle dem af folket, der var tilbage, mænd, krigere, kvinder, børn og hoffolk, dem som Ismael, Netanjas søn, havde taget til fange i Mispa efter mordet på Gedalja, Ahikams søn, og førte dem med fra Gibeon. **17** De drog af sted og tog ophold i Gerut-Kimham i nærheden af Betlehem for at flygte til Egypten, **18** bort fra kaldæerne. De var nemlig bange for kaldæerne, fordi Ismael, Netanjas søn, havde dræbt Gedalja, Ahikams søn, som babylonerkongen havde indsat over landet.

### Jer 42

#### Flugten til Egypten

**1** Alle hærførerne og Johanan, Kareas søn, og Jezanja, Hoshajas søn, og hele folket fra den mindste til den største, kom hen **2** til profeten Jeremias og sagde: »Vi bønfalder dig om at bede til Herren din Gud for alle os, der er tilbage. Som du selv ser, er vi kun få tilbage af de mange, der var. **3** Herren din Gud skal sige os, hvilken vej vi skal følge, og hvad vi skal gøre.« **4** Profeten Jeremias svarede: »Ja, jeg vil bede til Herren jeres Gud, som I ønsker, og alt, hvad Herren svarer jer, vil jeg fortælle jer uden at holde noget tilbage for jer.« **5** De sagde til Jeremias: »Herren skal være et sanddru og troværdigt vidne imod os, hvis vi ikke handler efter hvert ord, Herren din Gud sender til os gennem dig. **6** Hvad enten det er godt eller dårligt, vil vi adlyde Herren vor Gud, som vi sender dig til. Det vil gå os godt, når vi adlyder Herren vor Gud.«

**7** Ti dage senere kom Herrens ord til Jeremias. **8** Han tilkaldte Johanan, Kareas søn, og alle hærførerne, der var sammen med ham, og hele folket fra den mindste til den største **9** og sagde til dem: Dette siger Herren, Israels Gud, som I sendte mig til, for at jeg skulle bønfalde ham for jer: **10** Hvis I bliver boende her i landet, vil jeg bygge jer op og ikke jævne jer med jorden, jeg vil plante jer og ikke rykke jer op med rode, for jeg fortryder den ulykke, jeg har bragt over jer. **11** I skal ikke frygte babylonerkongen, som I nu gør. Frygt ham ikke, siger Herren, for jeg er med jer, jeg frelser jer og redder jer ud af hans hånd. **12** Jeg vil vise jer barmhjertighed, så han forbarmer sig over jer og lader jer vende tilbage til jeres jord. **13** Men hvis I er ulydige mod Herren jeres Gud og siger: »Vi vil ikke blive her i landet! **14** Nej, vi vil drage til Egypten, hvor vi ikke kommer til at opleve krig og høre lyden af krigshorn og lide sult; dér vil vi bo«, **15** så hør nu Herrens ord, I judæere, der er tilbage! Dette siger Hærskarers Herre, Israels Gud: Hvis I virkelig sætter jer for at drage til Egypten og bo der som fremmede, **16** skal sværdet, I frygter, nå jer i Egypten, og sulten, I er bange for, skal indhente jer i Egypten, og dér skal I dø. **17** Alle de mænd, som sætter sig for at drage til Egypten for at bo der som fremmede, skal dø ved sværd, sult og pest. Ingen af dem skal overleve eller undslippe den ulykke, jeg bringer over dem. **18** For dette siger Hærskarers Herre, Israels Gud: Som min vrede og harme vældede frem mod Jerusalems indbyggere, sådan skal min harme vælde frem mod jer, når I kommer til Egypten. I skal blive til besværgelse og gru, til forbandelse og spot, og I skal aldrig mere få dette sted at se.

**19** Herren har talt til jer judæere, der er tilbage. Drag ikke til Egypten! I skal vide, at jeg har advaret jer i dag. **20** I fører jer selv vild. I har sendt mig til Herren jeres Gud og sagt: Bed til Herren vor Gud for os! Fortæl os alt, hvad Herren vor Gud siger, så vil vi gøre det. **21** Jeg har fortalt jer det i dag, men I adlyder ikke Herren jeres Gud og det, han har sendt til jer gennem mig. **22** Nu skal I vide, at I skal dø ved sværd, sult og pest på det sted, hvor I agter at slå jer ned som fremmede.

### Jer 43

**1** Da Jeremias var færdig med at tale alle disse ord til hele folket, de ord, som Herren deres Gud havde sendt til dem gennem ham, **2** sagde Azarja, Hoshajas søn, og Johanan, Kareas søn, og alle de overmodige mænd til Jeremias: »Det er løgn, hvad du siger! Herren vor Gud har ikke sendt dig for at sige, at vi ikke skal drage til Egypten og bo der som fremmede. **3** Nej, det er Baruk, Nerijas søn, der sætter dig op imod os, så vi kan falde i kaldæernes hånd, og de kan dræbe os eller føre os til Babylon i eksil.«

**4** Johanan, Kareas søn, og alle hærførerne og hele folket adlød ikke Herrens ord om at blive boende i Juda; **5** men Johanan, Kareas søn, og alle hærførerne tog alle de judæere, der var tilbage, dem som var vendt tilbage til Juda fra de folkeslag, de var fordrevet til, **6** mænd, kvinder og børn, kongedøtrene og alle dem, som chefen for livvagten Nebuzar’adan havde ladet blive hos Gedalja, Ahikams søn, Shafans sønnesøn; blandt dem var profeten Jeremias og Baruk, Nerijas søn. **7** De drog til Egypten, for de ville ikke adlyde Herren. Og de kom til Takpankes.

#### Billedhandling om Nebukadnesars erobring af Egypten

**8** Herrens ord kom til Jeremias i Takpankes: **9** Tag nogle store sten, og grav dem ned i mørtelen i brolægningen ved indgangen til Faraos palads i Takpankes, mens de judæiske mænd ser på det. **10** Du skal sige til dem: Dette siger Hærskarers Herre, Israels Gud: Jeg sender bud efter min tjener, babylonerkongen Nebukadnesar. Jeg stiller hans trone oven på de sten, jeg har gravet ned her, og han skal brede sit trontæppe ud over dem. **11** Han skal komme og slå Egypten: Den, der tilhører døden, skal gå til døden; den, der tilhører fangenskabet, til fangenskabet, og den, der tilhører sværdet, til sværdet. **12** Han skal sætte ild på Egyptens templer, brænde dem ned og føre guderne bort. Han skal afluse Egypten, som en hyrde afluser sin kappe, og drage derfra som sejrherre. **13** Han skal knuse stenstøtterne i Bet-Shemesh i Egypten og brænde Egyptens templer ned.

### Jer 44

#### Dommen over dem, der dyrker Himmeldronningen

**1** Det ord, som kom til Jeremias om alle de judæere, der boede i Egypten, i Migdol, Takpankes, Nof og i landet Patros:

**2** Dette siger Hærskarers Herre, Israels Gud: I har set hele den ulykke, jeg bragte over Jerusalem og alle Judas byer. I dag ligger de i ruiner, og ingen bor der, **3** fordi de handlede ondt og krænkede mig ved at gå hen og tænde offerild og dyrke andre guder, som hverken I eller jeres fædre kendte. **4** Igen og igen har jeg sendt mine tjenere, profeterne, til jer for at sige: I må ikke gøre dette afskyelige, som jeg hader. **5** Men de hørte ikke og lyttede ikke; de vendte ikke om fra deres ondskab, men blev ved med at tænde offerild for andre guder. **6** Så vældede min harme og min vrede frem og satte Judas byer og Jerusalems gader i brand, så de blev til ruiner og til ødemark, som det er i dag.

**7** Og nu, dette siger Herren, Hærskarers Gud, Israels Gud: Hvorfor skaber I stor ulykke for jer selv, så I bliver udryddet fra Juda, mænd, kvinder, børn og spæde, og der ikke bliver nogen af jer tilbage? **8** I krænker mig med jeres hænders værk og tænder offerild for andre guder i Egypten, hvor I er kommet for at bo som fremmede. Derfor bliver I udryddet, og derfor bliver I til forbandelse og spot blandt alle jordens folk. **9** Har I glemt, hvor ondt jeres fædre handlede, hvor ondt Judas konger og deres hustruer handlede, og hvor ondt I selv og jeres hustruer handlede i Juda og i Jerusalems gader? **10** Endnu i dag er de ikke knust; de frygter ikke og følger ikke min lov og mine bud, som jeg lagde frem for jer og jeres fædre.

**11** Derfor siger Hærskarers Herre, Israels Gud: Jeg vender mig mod jer til ulykke og udrydder hele Juda. **12** Jeg tager de judæere, der var tilbage, og som satte sig for at drage til Egypten og bo der som fremmede; de skal alle omkomme i Egypten; de skal falde for sværd, fra den mindste til den største skal de omkomme af sult. Ved sværd og sult skal de dø, og de skal blive til besværgelse og gru, til forbandelse og spot.

**13** Jeg straffer dem, der bor i Egypten, som jeg straffede Jerusalem, med sværd, sult og pest. **14** Ingen af de judæere, der var tilbage, og som kom for at bo som fremmede i Egypten, skal undslippe og overleve og vende tilbage til Juda, hvor de længes efter at komme til at bo igen. De skal ikke vende tilbage, undtagen nogle der undslipper.

**15** Alle mændene, som vidste, at deres koner tændte offerild for andre guder, og alle kvinderne, som stod der i en stor skare, alle de, som boede i Patros i Egypten, svarede Jeremias: **16** »Det ord, du taler til os i Herrens navn, vil vi ikke høre på. **17** Nej, vi vil gøre alt det, vi har lovet: tænde offerild for Himmeldronningen og udgyde drikofre for hende, sådan som vi og vores fædre, vores konger og stormænd gjorde i Judas byer og i Jerusalems gader. Dengang kunne vi spise os mætte; det gik os godt, og vi kendte ikke til ulykke. **18** Men fra dengang vi holdt op med at tænde offerild for Himmeldronningen og udgyde drikofre for hende, har vi manglet alt, og vi omkommer ved sværd og sult. **19** Når vi nu tænder offerild for Himmeldronningen og udgyder drikofre for hende, kan det så være uden vore mænds vidende, at vi laver offerkager med hendes billede og udgyder drikofre til hende?«

**20** Da sagde Jeremias til hele folket, til mændene og kvinderne, alle dem som havde givet ham det svar: **21** »Var det ikke den offerild, som I og jeres fædre, jeres konger og stormænd og storbønderne tændte i Judas byer og i Jerusalems gader, som Herren huskede og tænkte på? **22** Herren kunne ikke længere bære over med de onde gerninger og de afskyelige handlinger, I gjorde, og derfor blev jeres land til ruiner, til ødemark og til forbandelse uden indbyggere, som det er i dag. **23** I tændte offerild og syndede mod Herren, I adlød ham ikke og fulgte ikke hans lov, hans forskrifter og hans vidnesbyrd; derfor ramtes I af denne ulykke, som det er i dag.«

**24** Jeremias sagde til hele folket og til alle kvinderne: »Hør Herrens ord, alle judæere i Egypten: **25** Dette siger Hærskarers Herre, Israels Gud: I og jeres hustruer aflægger løfter, og I opfylder det, I har lovet. I siger: Vi vil holde de løfter, vi har aflagt, og tænde offerild for Himmeldronningen og udgyde drikofre for hende. Så hold da jeres løfter, og indfri jeres løfter! **26** Men hør nu Herrens ord, alle I judæere, som bor i Egypten: Jeg sværger ved mit store navn, siger Herren: Aldrig mere skal nogen judæer i hele Egypten tage mit navn i sin mund og sige: Så sandt Gud Herren lever! **27** Jeg våger over dem til ulykke, ikke til lykke. Alle judæere i Egypten skal udryddes fuldstændigt af sværd og sult. **28** Kun nogle få skal undslippe sværdet og vende tilbage til Juda fra Egypten; så skal alle de judæere, der var tilbage, og som kom for at bo som fremmede i Egypten, indse, hvis ord der står ved magt, mit eller deres. **29** Og dette skal I have som tegn på, at jeg vil straffe jer på dette sted, siger Herren, så I indser, at mine ulykkesord imod jer står fast. **30** Dette siger Herren: Jeg giver egypterkongen Farao Hofra i hænderne på hans fjender og på dem, som stræber ham efter livet, sådan som jeg gav Judas konge Sidkija i babylonerkongen Nebukadnesars magt, hans fjende som stræbte ham efter livet.«

### Jer 45

#### Trøsteord til skriveren Baruk

**1** Det ord, som profeten Jeremias talte til Baruk, Nerijas søn, dengang han skrev disse ord i en bog efter Jeremias’ diktat. Det var i Josijas søn kong Jojakim af Judas fjerde regeringsår: **2** Dette siger Herren, Israels Gud, om dig, Baruk:

>  **3** Du sagde: Ve mig!  
> Herren har føjet elendighed til min lidelse.  
> Mine suk udmatter mig,  
> jeg finder ikke hvile.

**4** Sådan skal du sige til ham: Dette siger Herren: Hvad jeg har bygget op, vil jeg jævne med jorden, hvad jeg har plantet, vil jeg rykke op med rode; det gælder hele dette land. **5** Du søger det store. Gør det ikke! Se, jeg bringer ulykke over alle mennesker, siger Herren, men dig giver jeg livet som bytte, overalt hvor du går hen.

### Jer 46

#### Mod Egypten

**1** Herrens ord om folkene, som kom til profeten Jeremias.

**2** Om Egypten.  
Imod egypterkongen Farao Nekos hær, som stod i Karkemish ved Eufratfloden, og som babylonerkongen Nebukadnesar slog i Josijas søn kong Jojakim af Judas fjerde regeringsår.

>  **3** Rust jer med rundskjold og langskjold,  
> gå til angreb!  
>  **4** Spænd vognhestene for,  
> sid op på ridehestene,  
> stil op med hjelme,  
> slib lanserne blanke,  
> tag brynjerne på!  
>  **5** Men hvad ser jeg?  
> De er grebet af rædsel  
> og viger tilbage;  
> deres krigere er slået,  
> de er på vild flugt uden at se sig tilbage.  
> Alle vegne er der rædsel!  
> siger Herren.  
>  **6** Den hurtige skal ikke flygte bort,  
> krigeren ikke undslippe.  
> I nord, på Eufrats bred,  
> snubler de og falder.

>  **7** Hvem er det, der svulmer som Nilen  
> med vand i brusende strømme?  
>  **8** Egypten svulmer som Nilen,  
> med vand i brusende strømme.  
> Det tænker: Jeg vil svulme og skylle hen over jorden,  
> tilintetgøre byerne med deres indbyggere.  
>  **9** Fremad, heste!  
> Af sted, vogne!  
> Krigere skal rykke ud,  
> nubiere og putere, der bærer skjold,  
> lydere, der spænder bue!  
>  **10** Denne dag er Herrens, Hærskarers Herres, dag,  
> hævnens dag, da han hævner sig på sine fjender.  
> Sværdet æder sig mæt  
> og beruser sig i deres blod,  
> for Herren, Hærskarers Herre, holder slagtoffer  
> i Nordens land ved Eufrat.  
>  **11** Tag op til Gilead og hent balsam,  
> du jomfru, Egyptens datter!  
> Forgæves bruger du mange lægemidler,  
> dit sår vil ikke heles.  
>  **12** Folkene hører om din skændsel,  
> dit klageråb giver genlyd over hele jorden;  
> for kriger snubler over kriger,  
> de falder over hinanden.

**13** Det ord, Herren talte til profeten Jeremias, om at babylonerkongen Nebukadnesar skulle komme og slå Egypten:

>  **14** Fortæl det i Egypten, forkynd det i Migdol,  
> forkynd det i Nof og Takpankes!  
> Sig: »Stil op og hold dig klar,  
> for sværdet fortærer alle omkring dig!«  
>  **15** Hvorfor styrtede dine hingste?  
> De kunne ikke holde stand, for Herren drev dem tilbage;  
>  **16** mange fik han til at snuble,  
> så de faldt.  
> Nu siger de til hinanden:  
> Kom, lad os vende hjem til vort folk,  
> tilbage til vort fædreland,  
> bort fra det ødelæggende sværd!

>  **17** Giv egypterkongen Farao navnet:  
>  »Bulderet hører op, når tiden er inde«.  
>  **18** Så sandt jeg lever, siger kongen,  
> hvis navn er Hærskarers Herre:  
> Han kommer som Tabor blandt bjergene,  
> som Karmel i havet.  
>  **19** I skal samle de ting, I kan have med i landflygtighed,  
> I, der bor hos Egyptens datter;  
> for Nof skal lægges øde,  
> lægges i grus, så ingen kan bo der.

>  **20** Egypten er en smuk kvie;  
> fra nord slår en bremse ned på den.  
>  **21** Dets lejetropper i landet  
> er som fedekalve,  
> for også de gør omkring;  
> alle flygter, ingen kan holde stand,  
> når ulykkens dag kommer over dem,  
> og straffens tid er inde.  
>  **22** Egypten hvisler som en slange,  
> når de kommer med deres hær;  
> de falder over det med økser,  
> som brændehuggere;  
>  **23** de fælder dets skov, siger Herren,  
> for den er ikke til at trænge igennem;  
> de er flere end græshopper,  
> de er ikke til at tælle.  
>  **24** Egyptens datter bliver til skamme,  
> hun overgives til folket fra nord.

**25** Hærskarers Herre, Israels Gud, siger: Jeg straffer Amon fra No, Farao, Egypten, dets guder og dets konger, både Farao og dem, der sætter deres lid til ham. **26** Jeg giver dem i hænderne på dem, som stræber dem efter livet, og i hænderne på Babylons konge Nebukadnesar og på hans tjenere.

> Men siden hen skal hun bo der  
> som i gamle dage, siger Herren.

>  **27** Men du, min tjener Jakob, vær ikke bange,  
> Israel, lad dig ikke skræmme,  
> for jeg bringer dig frelst hjem fra det fjerne,  
> dine børn fra fangenskabets land,  
> Jakob skal vende hjem og leve roligt og trygt,  
> ingen skal jage ham bort.  
>  **28** Du, min tjener Jakob, frygt ikke,  
> siger Herren,  
> for jeg er med dig!  
> Jeg tilintetgør alle de folk,  
> jeg fordrev dig til.  
> Dig vil jeg ikke tilintetgøre;  
> men jeg tugter dig med måde  
> og lader dig ikke helt ustraffet.

### Jer 47

#### Mod filistrene

**1** Herrens ord om filistrene, som kom til profeten Jeremias, før Farao indtog Gaza.

**2** Dette siger Herren:

> Vandet svulmer fra nord,  
> det bliver en strøm, der vælter frem;  
> den vælter ind over landet med dets beboere,  
> byerne med deres indbyggere.  
> Menneskene skriger,  
> alle landets indbyggere jamrer  
>  **3** ved lyden af hingstenes trampende hove,  
> vognenes torden, de larmende hjul.  
> Fædre tager sig ikke af deres børn,  
> når modet svigter,  
>  **4** for dagen er kommet,  
> da alle filistre tilintetgøres,  
> og alle hjælpere udryddes,  
> som er tilbage i Tyrus og Sidon.  
> For Herren tilintetgør filistrene,  
> dem der er tilbage fra Kaftors kyst.  
>  **5** De klipper sig skaldet i Gaza,  
> Ashkalon bliver udslettet.  
> I, der er tilbage i dalene,  
> hvor længe vil I snitte jer selv?

>  **6** »Ve os! Hvornår falder du til ro,  
> du, Herrens sværd?  
> Tilbage i skeden,  
> slå dig til ro, hold inde!«  
>  **7** Hvordan skulle det falde til ro,  
> når Herren har givet det befaling?  
> Han beordrede det  
> mod Ashkalon og kystlandet.

### Jer 48

#### Mod Moab

**1** Om Moab.  
Dette siger Hærskarers Herre, Israels Gud:

> Ve over Nebo, det er ødelagt!  
> Kirjatajim er blevet til skamme, den er indtaget.  
> Fæstningen er blevet til skamme, den er brudt ned.  
>  **2** Moabs pragt er ikke mere.  
> I Heshbon planlægger man ondt imod det:  
> »Kom, lad os udrydde det som folk!«  
> Også du, Madmen, skal tilintetgøres,  
> sværdet skal forfølge dig.  
>  **3** Hør skriget fra Horonajim:  
> Vold og stor ødelæggelse!  
>  **4** Moab er knust,  
> dets børn opløfter skrig.  
>  **5** De går grædende  
> gennem Luhit-passet.  
> På Horonajims skrænter  
> høres de nødstedtes ulykkesskrig.  
>  **6** Flygt! Red jeres liv!  
> I bliver dog som en busk i ørkenen.

>  **7** Fordi du satte din lid  
> til det, du frembragte, og til dine skatte,  
> bliver også du indtaget.  
> Kemosh skal gå i landflygtighed  
> sammen med sine præster og stormænd.  
>  **8** Ødelæggeren kommer til hver by,  
> ingen by slipper fri.  
> Dallandet går til grunde,  
> Højsletten lægges øde,  
> som Herren har befalet.  
>  **9** Afmærk vejen til Moab!  
> For det skal gøres til ruiner,  
> dets byer skal lægges øde,  
> så ingen kan bo i dem.  
>  **10** Forbandet den, der forsømmer at udføre Herrens gerning!  
> Forbandet den, der holder sværdet tilbage fra at udgyde blod!

>  **11** Moab levede trygt fra sin ungdom.  
> Roligt lå han som vin på bærmen,  
> blev ikke hældt om fra kar til kar;  
> han måtte ikke i landflygtighed.  
> Derfor er smagen bevaret  
> og duften uændret.  
>  **12** Men der skal komme dage,  
> siger Herren,  
> da jeg sender vintappere  
> til at tappe ham af.  
> De skal tømme karrene  
> og knuse krukkerne.  
>  **13** Moab skal få skam af Kemosh,  
> som Israels hus fik skam af Betel,  
> som de stolede på.  
>  **14** Hvordan kan I sige:  
> »Vi er helte og erfarne krigere«?  
>  **15** Ødelæggeren drager op mod Moab og dets byer;  
> dets prægtige unge mænd kommer ned og bliver slagtet,  
> siger kongen, Hærskarers Herre er hans navn.

>  **16** Moabs undergang er nær,  
> ulykken kommer hurtigt.  
>  **17** I skal ynke det, alle I naboer,  
> alle I, der kender dets ry.

> Tænk, at herskerstaven skulle knække,  
> den herlige stav! skal I sige.  
>  **18** Stig ned fra højsædet, sæt dig på den tørre jord,  
> du, der bor hos Dibons datter;  
> for ødelæggeren drager op mod dig, Moab,  
> og tilintetgør dine fæstninger.  
>  **19** Du, som bor i Aro’er,  
> stil dig på udkig ved vejen,  
> spørg de flygtende og de undslupne,  
> hvad der er sket!  
>  **20** Moab er gjort til skamme, ja knust;  
> du skal jamre og skrige!  
> Fortæl ved Arnonfloden,  
> at Moab er ødelagt,  
>  **21** at dommen er kommet over Højsletten,  
> over Holon, Jasa og Mefa’at,  
>  **22** over Dibon, Nebo og Bet-Diblatajim,  
>  **23** over Kirjatajim, Bet-Gamul og Bet-Meon,  
>  **24** over Kerijjot og over Bosra,  
> over alle Moabs byer, fjern og nær.  
>  **25** Moabs horn er hugget af,  
> dets arm er brækket,  
> siger Herren.

>  **26** Drik Moab beruset,  
> for det hoverede over Herren;  
> det skal vælte sig i sit opkast,  
> ja, det skal blive til latter.  
>  **27** Israel blev jo til latter for dig;  
> men blev Israel grebet som tyv,  
> siden du ryster på hovedet,  
> hver gang du taler om det?  
>  **28** Forlad byerne, og bo mellem klipperne,  
> Moabs indbyggere;  
> bliv som duerne, der bygger rede  
> i skrænterne i den gabende slugt.  
>  **29** Vi har hørt om Moabs hovmod,  
> og det er stort,  
> deres overmod, hovmod og stolthed,  
> deres hjertes pral.  
>  **30** Jeg kender deres frækhed,  
> siger Herren;  
> men tomt er deres pral,  
> tomt er det, de gør.

>  **31** Derfor jamrer jeg over Moab,  
> skriger på grund af Moab  
> og klager over mændene fra Kir-Heres.  
>  **32** Mere end Jazer græder,  
> græder jeg over dig, Sibma, du vinstok.  
> Dine ranker rakte ud over havet,  
> de nåede til Jazer.  
> Ødelæggeren slog ned  
> på din frugthøst og vinhøst,  
>  **33** glæde og fryd er forsvundet  
> fra frugthaverne, fra Moabs land.  
> Jeg gør ende på vinen i persekarrene;  
> ingen træder druer til jubelråb,  
> der lyder intet jubelråb.  
>  **34** Skriget fra Heshbon når til El’ale,  
> det lyder helt til Jahas,  
> fra Soar til Horonajim og Eglat-Shelishija;  
> selv Nimrims vandløb bliver til ørken.

>  **35** I Moab udrydder jeg dem,  
> der ofrer på højene  
> og tænder offerild for deres guder,  
> siger Herren.  
>  **36** Derfor skælver mit hjerte over Moab som fløjtetoner,  
> mit hjerte skælver som fløjtetoner over mændene fra Kir-Heres;  
> deres sidste ejendele går tabt.  
>  **37** Alle har klippet issen skaldet  
> og skåret skægget af.  
> Alle har snittet sig i hænderne  
> og har sæk om lænden.  
>  **38** På Moabs tage og torve holdes klage,  
> for jeg knuser Moab som et ubrugeligt kar,  
> siger Herren.

>  **39** De jamrer: Ak, Moab er knust,  
> det vender ryggen til i skam!  
> Moab er blevet til latter,  
> til rædsel for alle sine naboer.  
>  **40** Dette siger Herren:  
> Som en ørn slår fjenden ned  
> og spiler vingerne ud over Moab.  
>  **41** Byerne indtages,  
> klippeborgene erobres;  
> Moabs krigere får det den dag  
> som en kvinde med veer.  
>  **42** Moab bliver udryddet som folk,  
> for det hoverede over Herren.  
>  **43** Gru, grube og garn  
> skal ramme dig, der bor i Moab,  
> siger Herren.  
>  **44** Den, som flygter for gru,  
> falder i gruben,  
> den, som kommer op af gruben,  
> fanges i garnet.  
> Jeg bringer straffens år over Moab,  
> siger Herren.

>  **45** Afkræftede flygtninge står  
> i Heshbons skygge,  
> men ild slår ud fra Heshbon,  
> flammer fra Sihons hus.  
> Den fortærer Moabs tinding  
> og issen på det brølende folk.  
>  **46** Ve dig, Moab!  
> Kemoshs folk går til grunde;  
> for dine sønner slæbes bort som fanger,  
> dine døtre i fangenskab.

**47** Men til sidst vil jeg vende Moabs skæbne, siger Herren.

Her ender dommen over Moab.

### Jer 49

#### Mod ammonitterne

**1** Om ammonitterne.  
Dette siger Herren:

> Har Israel ingen sønner,  
> ingen der kan overtage arven?  
> Hvorfor er det Milkom, der tager Gad i arv,  
> hans folk, der bor i dets byer?  
>  **2** Men der skal komme dage,  
> siger Herren,  
> da jeg lader krigsråb lyde  
> mod ammonitternes Rabba.  
> Den skal blive en øde ruinhøj  
> og dens datterbyer gå op i flammer.  
> Så skal Israel tage dem i arv, der tog dets arv,  
> siger Herren.  
>  **3** Heshbon, du skal jamre,  
> for Aj er ødelagt.  
> Rabbas døtre, I skal skrige,  
> klæd jer i sæk, hold dødsklage,  
> gå omkring mellem kvægfoldene;  
> for Milkom går i landflygtighed  
> sammen med sine præster og stormænd.  
>  **4** Hvordan kan du være stolt af dalene,  
> af overfloden i din dal,  
> du frafaldne datter,  
> som sætter lid til dine skatte  
> og siger: »Hvem kan nå mig?«  
>  **5** Nu bringer jeg rædsel over dig  
> fra alle dine naboer,  
> siger Herren, Hærskarers Herre.  
> I skal fordrives i hver sin retning,  
> og ingen skal samle de flygtende.

>  **6** Siden vil jeg vende ammonitternes skæbne,  
> siger Herren.

#### Mod Edom

**7** Om Edom.  
Dette siger Hærskarers Herre:

> Er der ingen visdom tilbage i Teman?  
> Kan de forstandige ikke længere give råd?  
> Er deres visdom rådnet op?  
>  **8** Flygt! Gør omkring! Søg ned i dybet,  
> I, der bor i Dedan;  
> for jeg bringer ulykke over Esau,  
> straffens tid er inde.  
>  **9** Kommer drueplukkerne til dig,  
> levner de ingen efterslæt;  
> kommer der tyve om natten,  
> ødelægger de, hvad de vil.  
>  **10** For jeg gennemsøger Esau,  
> afslører hans skjulesteder,  
> så han ikke kan gemme sig.  
> Hans børn og brødre tilintetgøres,  
> det er ude med hans naboer.  
>  **11** Du må efterlade dine faderløse, dem skal jeg holde i live,  
> dine enker må sætte deres lid til mig.

**12** Dette siger Herren: Når de, der ikke er dømt til at drikke bægeret, må drikke det, skulle du så gå fri? Du går ikke fri, du skal drikke det! **13** For jeg sværger ved mig selv, siger Herren, at Bosra skal blive til gru og spot, til ødelæggelse og forbandelse, og alle landets byer skal ligge i ruiner for evigt.

>  **14** Et budskab har jeg hørt fra Herren,  
> et bud er sendt til folkene:  
> Saml jer, ryk ud imod Edom,  
> rejs jer til krig!  
>  **15** Jeg gør dig til den ringeste blandt folkene,  
> foragtet blandt mennesker.  
>  **16** Du spredte rædsel,  
> dit overmod har forført dig,  
> du, som bor i bjergkløfterne  
> og har sat dig fast i de høje bjerge.  
> Bygger du din rede højt som ørnen,  
> styrter jeg dig ned derfra,  
> siger Herren.  
>  **17** Edom skal lægges øde.  
> Alle, der kommer forbi, skal gyse  
> og pifte hånligt over alle dets sår,  
>  **18** som dengang Sodoma og Gomorra  
> og deres nabobyer blev ødelagt, siger Herren;  
> ingen skal bo der,  
> intet menneske slå sig ned.  
>  **19** Som en løve dukker op  
> fra Jordans tætte krat på den frodige græsgang,  
> vil jeg i et nu jage dem bort  
> og udse mig den bedste vædder til bytte.  
> For hvem er som jeg? Hvem kan kræve mig til regnskab?  
> Hvem er den hyrde, der kan holde stand mod mig?

>  **20** Hør derfor den plan,  
> Herren har lagt mod Edom,  
> det han har udtænkt  
> mod Temans indbyggere;  
> selv de mindste af fårene slæbes bort,  
> græsgangene gyser over det.  
>  **21** Jorden ryster ved lyden af deres fald,  
> den skriger, så det høres ved Sivhavet.  
>  **22** Som en ørn hæver fjenden sig, slår ned  
> og spiler vingerne ud over Bosra.  
> Edoms krigere får det den dag  
> som en kvinde med veer.

#### Mod Damaskus

**23** Om Damaskus.

> Hamat og Arpad bliver til skamme,  
> for de har fået et budskab om ulykke.  
> De skælver i angst som havet,  
> der ikke falder til ro.  
>  **24** Damaskus mister modet, gør omkring og flygter;  
> den er slået med rædsel,  
> grebet af angst og veer  
> som en fødende kvinde.  
>  **25** Så forladt den ligger,  
> den prægtige by,  
> min glædes stad!  
>  **26** Dens unge mænd ligger faldne på torvene;  
> alle krigerne omkommer den dag,  
> siger Hærskarers Herre.  
>  **27** Jeg stikker ild på Damaskus’ mur,  
> den fortærer Ben-Hadads borge.

#### Mod stammer i ørkenen

**28** Om Kedar og Hasor-rigerne, der blev slået af babylonerkongen Nebukadnesar. Dette siger Herren:

> Rejs jer, ryk frem mod Kedar!  
> Tilintetgør Østens folk!  
>  **29** De skal komme og tage deres telte og småkvæg,  
> deres teltduge og alle deres redskaber;  
> de bortfører deres kameler  
> og råber til dem: Alle vegne er der rædsel!

>  **30** Flygt! Skynd jer at flygte!  
> Søg ned, og bo i dybet,  
> I, der bor i Hasor, siger Herren.  
> For babylonerkongen Nebukadnesar har lagt en plan mod jer,  
> han har udtænkt noget imod jer.

>  **31** Rejs jer, ryk frem mod et folk,  
> der lever sikkert og trygt, siger Herren;  
> de har ikke porte og slåer,  
> de bor for sig selv.  
>  **32** Deres kameler skal gøres til bytte  
> og deres flokke af kvæg til rov.  
> Jeg spreder dem for alle vinde,  
> folkene med klippede tindinger,  
> fra alle sider bringer jeg ulykke over dem,  
> siger Herren.  
>  **33** Hasor bliver bolig for sjakaler,  
> en ødemark til evig tid;  
> ingen skal bo der,  
> intet menneske slå sig ned.

#### Mod Elam

**34** Herrens ord mod Elam, som kom til profeten Jeremias i begyndelsen af Judas konge Sidkijas regering. **35** Dette siger Hærskarers Herre:

> Nu brækker jeg Elams bue,  
> deres stærkeste våben.  
>  **36** Jeg sender fire vinde mod Elam  
> fra de fire verdenshjørner;  
> jeg spreder dem for alle disse vinde,  
> og der findes ikke det folk,  
> som Elams fordrevne ikke skal komme til.  
>  **37** Jeg knuser Elam foran deres fjender,  
> foran dem, som stræber dem efter livet.  
> Jeg bringer ulykke over dem,  
> min glødende vrede, siger Herren.  
> Jeg forfølger dem med sværdet,  
> indtil jeg har tilintetgjort dem.  
>  **38** Jeg sætter min trone i Elam  
> og tilintetgør deres konge og stormænd,  
> siger Herren.

>  **39** Men til sidst vil jeg vende Elams skæbne,  
> siger Herren.

### Jer 50

#### Babylons kommende undergang og de landflygtiges hjemvenden

**1** Det ord, Herren talte ved profeten Jeremias mod Babylonien, kaldæernes land:

>  **2** Fortæl det blandt folkene, forkynd det,  
> rejs banner og forkynd det,  
> læg ikke skjul på noget! Sig:  
> Babylon er indtaget!  
> Bel er blevet til skamme,  
> Marduk grebet af rædsel;  
> dens gudebilleder er blevet til skamme,  
> møgguderne grebet af rædsel.  
>  **3** For et folk fra nord rykkede frem mod byen  
> og lagde landet øde.  
> Ingen bor i det,  
> både mennesker og dyr er flygtet bort.

>  **4** I de dage og til den tid,  
> siger Herren,  
> skal israelitterne komme hjem  
> og judæerne sammen med dem;  
> grædende skal de vandre  
> og søge Herren deres Gud.  
>  **5** De søger til Zion  
> og vender sig mod det:  
> Kom, lad os slutte os til Herren  
> i en evig pagt, som aldrig bliver glemt.

>  **6** Mit folk var vildfarne får,  
> deres hyrder førte dem vild på afveje i bjergene;  
> de strejfede om, over bjerg og høj,  
> og glemte deres hvileplads.  
>  **7** Alle, der traf på dem, åd dem;  
> deres fjender sagde: Vi er uden skyld,  
> for de har syndet mod Herren.  
> Herren er deres rette græsgang, deres fædres håb.

>  **8** Flygt fra Babylonien,  
> fra kaldæernes land!  
> Drag ud  
> som bukke i spidsen for småkvæget!  
>  **9** For jeg vækker en hær af vældige folk  
> og fører den op mod Babylonien  
> fra Nordens land;  
> de tager opstilling mod det,  
> derfra bliver det erobret.  
> Deres pile er som en dygtig krigers,  
> de vender ikke umættede hjem.  
>  **10** Kaldæa bliver til bytte,  
> alle, der plyndrer dem, bliver mætte,  
> siger Herren.  
>  **11** I glæder jer, I jubler,  
> I, der plyndrede min ejendom;  
> I springer omkring som kvier på græs,  
> I vrinsker som hingste.  
>  **12** Men nu bliver jeres moder dybt beskæmmet,  
> hun, der fødte jer, bliver til spot:  
> Se, hun bliver det sidste blandt folkene,  
> en tør og øde ørken.  
>  **13** Fordi Herren er vred, skal ingen bo der,  
> det hele bliver en ødemark.  
> Alle, der kommer forbi, gyser over Babylon  
> og pifter hånligt over alle dens sår.

>  **14** Alle I bueskytter,  
> tag opstilling mod Babylon på alle sider;  
> skyd mod den, spar ikke på pilene,  
> for den har syndet mod Herren.  
>  **15** Opløft krigsråb mod den fra alle sider!  
> Den overgiver sig, tårnene styrter sammen,  
> murene jævnes med jorden.  
> Dette er Herrens hævn, tag hævn over den;  
> gør mod den, hvad den selv har gjort!  
>  **16** Udryd i Babylon den, der sår,  
> og den, der svinger seglen i høsttiden!  
> Bort fra det ødelæggende sværd  
> vender de sig, hver til sit folk,  
> de flygter, hver til sit land.

>  **17** Israel var spredt som får,  
> der jages fra hinanden af løver.

Først åd assyrerkongen det, og nu har babylonerkongen Nebukadnesar gnavet benene. **18** Derfor siger Hærskarers Herre, Israels Gud: Jeg vil straffe Babylons konge og hans land, som jeg straffede Assyriens konge.

>  **19** Jeg bringer Israel tilbage til dets græsgang,  
> de skal græsse på Karmel og i Bashan;  
> i Efraims og Gileads bjergland  
> skal de blive mætte.

**20** I de dage og til den tid, siger Herren, skal man søge Israels skyld, men den er der ikke, og Judas synder, men de findes ikke, for jeg tilgiver dem, jeg lod tilbage.

>  **21** Ryk frem  
> mod landet Meratajim  
> og mod indbyggerne i Pekod!  
> Slå dem ned, og læg band på dem med sværdet, siger Herren,  
> gør, som jeg har befalet dig!  
>  **22** Der lyder krigslarm i landet,  
> et vældigt nederlag.  
>  **23** Ak, hammeren, der ramte hele jorden,  
> er brækket og brudt!  
> Ak, Babylon er lagt øde  
> blandt folkene!  
>  **24** Jeg satte fælder for dig, Babylon,  
> og før du vidste af det, var du fanget.  
> Du blev grebet og fanget til sidst,  
> fordi du udfordrede Herren.  
>  **25** Herren har åbnet sit våbenkammer  
> og taget sin harmes våben frem;  
> for Herren, Hærskarers Herre, har et arbejde at gøre  
> i kaldæernes land.  
>  **26** Ryk ind i landet alle vegne fra,  
> luk op for lagrene!  
> Dyng det op som korn, og læg band på det,  
> lad intet blive tilovers.  
>  **27** Slå alle landets tyre ned,  
> de skal komme ned og blive slagtet.  
> Ve dem! Deres dag er kommet,  
> straffens tid er inde.

>  **28** Hør! Flygtningene og de undslupne  
> fra Babylon  
> forkynder nu på Zion  
> Herren vor Guds hævn,  
> hævnen for hans tempel.  
>  **29** Kald bueskytterne sammen mod Babylon,  
> alle dem der spænder bue!  
> I skal belejre den fra alle sider,  
> ingen må undslippe!  
> Gengæld byen dens gerning,  
> gør mod den alt, hvad den har gjort!  
> For den var overmodig mod Herren,  
> mod Israels Hellige.  
>  **30** Derfor ligger dens unge mænd faldne på torvene,  
> alle krigerne omkommer den dag,  
> siger Herren.  
>  **31** Nu kommer jeg imod dig, du overmodige,  
> siger Herren, Hærskarers Herre;  
> din dag er kommet,  
> straffens tid er inde.  
>  **32** Den overmodige snubler og falder,  
> og ingen rejser ham op.  
> Jeg stikker ild på hans byer,  
> den fortærer alt omkring ham.  
>  **33** Dette siger Hærskarers Herre:  
> Israelitterne er undertrykt  
> tillige med judæerne;  
> deres fangevogtere holder dem tilbage,  
> de vil ikke lade dem gå.  
>  **34** Han, der udfrier dem, er stærk,  
> Hærskarers Herre er hans navn.  
> Han fører selv deres sag;  
> han skaffer jorden ro  
> og får Babylons indbyggere til at skælve.  
>  **35** Et sværd er vendt mod kaldæerne, siger Herren,  
> mod Babyloniens indbyggere,  
> mod dets stormænd og vismænd;  
>  **36** et sværd mod orakelpræsterne, så de handler som tåber,  
> et sværd mod dets krigere,  
> så de bliver bange;  
>  **37** et sværd mod dets heste og vogne  
> og mod den brogede flok i landet,  
> så de bliver som kvinder.  
> Et sværd mod dets skatkamre,  
> så de bliver udplyndret;  
>  **38** et sværd mod vandet,  
> så det tørrer ud!  
> For det er et land med gudebilleder,  
> de er stolte af deres rædselsvækkende afguder.  
>  **39** Derfor skal ørkendyr og hyæner bo der,  
> strudse skal slå sig ned.  
> Aldrig mere skal nogen bo der,  
> i al evighed skal ingen leve der.  
>  **40** Det skal gå, som da Gud ødelagde Sodoma  
> og Gomorra og deres naboer,  
> siger Herren;  
> ingen skal bo der,  
> intet menneske skal slå sig ned.

>  **41** Se, et folk kommer fra nord,  
> et vældigt folk;  
> mægtige konger bryder op  
> fra jordens fjerneste egne.  
>  **42** De er bevæbnet med buer og krumsværd,  
> de er grusomme og ubarmhjertige,  
> de larmer som havet,  
> de rider på heste;  
> de rykker frem som krigere til kamp  
> imod dig, Babylons datter.  
>  **43** Babylons konge hører rygtet om dem,  
> hans hænder synker,  
> han gribes af angst,  
> af veer som en fødende kvinde.  
>  **44** Som en løve dukker op  
> fra Jordans tætte krat på den frodige græsgang,  
> vil jeg i et nu jage dem bort  
> og udse mig den bedste vædder til bytte.  
> For hvem er som jeg? Hvem kan kræve mig til regnskab?  
> Hvem er den hyrde, der kan holde stand mod mig?  
>  **45** Hør derfor den plan,  
> Herren har lagt mod Babylonien,  
> det han har udtænkt  
> mod kaldæernes land!  
> Selv de mindste af fårene slæbes bort,  
> græsgangene må skælve derved.  
>  **46** Ved råbet: Babylon er erobret!  
> ryster jorden,  
> der høres skrig blandt folkene.

### Jer 51

>  **1** Dette siger Herren:  
> Nu rejser jeg en ødelæggende storm  
> mod Babylon og indbyggerne i Leb-Kamaj.  
>  **2** Jeg sender kornkastere til Babylonien;  
> de skal kaste landet og lægge det øde,  
> når de falder over det fra alle sider  
> på ulykkens dag.  
>  **3** Ingen skytte når at spænde buen,  
> ingen når at komme i brynjen.  
> Skån ikke de unge mænd,  
> læg band på hele hæren!  
>  **4** De ligger dræbt i kaldæernes land,  
> gennemboret på gaderne.  
>  **5** Israel og Juda sidder ikke i enkestand,  
> forladt af deres Gud, Hærskarers Herre;  
> for deres land er fuldt af skyld  
> mod Israels Hellige.  
>  **6** Flygt fra Babylon, red jeres liv,  
> at I ikke skal omkomme, når landet får sin straf!  
> Tiden er inde til Herrens hævn,  
> han gengælder dets gerning.

>  **7** Babylon var et guldbæger i Herrens hånd,  
> det gjorde hele jorden beruset.  
> Folkeslag drak af vinen,  
> derfor teede de sig som afsindige.  
>  **8** I et nu faldt Babylon og blev knust,  
> I skal jamre over den.  
> Hent balsam til dens sår,  
> måske kan de læges.  
>  **9** Vi ville helbrede Babylon,  
> men den lod sig ikke helbrede.  
> Forlad den, lad os gå hver til sit land!  
> Dommen over den når til himlen  
> og hæver sig til skyerne.

>  **10** Herren lod vor ret bryde frem.  
> Kom, lad os fortælle på Zion  
> om Herren vor Guds gerning!

>  **11** Spids pilene!  
> Fyld koggerne!  
> Herren har vakt Mediens kongers ånd,  
> for det er hans plan at lægge Babylon øde.  
> Dette er Herrens hævn,  
> hævnen for hans tempel.  
>  **12** Rejs banner mod Babylons mure!  
> Forstærk vagten,  
> sæt vagtposter ud,  
> læg baghold!  
> Herren har planlagt og gjort det,  
> han har truet Babylons indbyggere med.  
>  **13** Du, som bor ved de vældige vande  
> og ejer store skatte,  
> enden er kommet for dig,  
> din sidste alen tråd skåret af.  
>  **14** Hærskarers Herre  
> har svoret ved sig selv:  
> Jeg fylder dig med mennesker, talrige som græshopper,  
> de synger frydesange over dig.

>  **15** I sin kraft skabte han jorden,  
> i sin visdom grundlagde han verden,  
> i sin indsigt spændte han himlen ud.  
>  **16** Når han tordner, bruser vandene i himlen,  
> og han samler skyer fra jordens ender;  
> han skaber lyn sammen med regn  
> og slipper stormen løs fra sine forrådskamre.  
>  **17** Det menneske, der ikke ved det, er en tåbe;  
> hver guldsmed får skam af sine gudebilleder,  
> for det, han støber, er løgn, der er ikke ånd i dem.  
>  **18** De er kun tomt blændværk,  
> de går til grunde, når straffen kommer.  
>  **19** Han, som er Jakobs lod, er ikke som de,  
> for han er altings skaber,  
> Israel er den stamme, han ejer,  
> Hærskarers Herre er hans navn.

>  **20** Du var min hammer,  
> mit krigsvåben;  
> med dig knuste jeg folkeslag,  
> med dig ødelagde jeg riger;  
>  **21** med dig knuste jeg heste og ryttere,  
> med dig knuste jeg vogne og mandskab,  
>  **22** med dig knuste jeg mænd og kvinder,  
> med dig knuste jeg gamle og unge,  
> med dig knuste jeg drenge og piger,  
>  **23** med dig knuste jeg hyrder og deres hjord,  
> med dig knuste jeg bønder og deres oksespand,  
> med dig knuste jeg statholdere og fyrster.

>  **24** Nu gengælder jeg Babylon  
> og alle Kaldæas indbyggere  
> alt det onde, de gjorde mod Zion,  
> mens I ser på det, siger Herren.  
>  **25** Nu kommer jeg mod dig, du ødelæggelsens bjerg,  
> siger Herren,  
> du som ødelagde hele jorden;  
> jeg løfter hånden mod dig,  
> vælter dig ned fra klipperne  
> og gør dig til et afsvedet bjerg.  
>  **26** Der skal ikke hentes  
> hjørnesten og grundsten fra dig,  
> du skal blive til evig ørken,  
> siger Herren.

>  **27** Rejs banner ud over jorden,  
> stød i hornet blandt folkene!  
> Indvi folkene til krig mod byen,  
> kald kongerigerne sammen imod den,  
> Ararat, Minni og Ashkenaz.  
> Udtag befalingsmænd mod den,  
> lad hestene rykke ud som lodne græshopper!  
>  **28** Indvi folkene til krig imod byen,  
> Mediens konger, statholdere og alle fyrsterne,  
> ja, hele hans rige.  
>  **29** Jorden skælver og bæver,  
> for nu sker det, Herren har udtænkt mod Babylon,  
> at Babylons land lægges øde,  
> så ingen kan bo der.  
>  **30** Babylons helte opgiver at kæmpe,  
> de bliver siddende i borgene;  
> deres kraft er tørret ud, de er blevet som kvinder.  
> Byens huse er gået op i flammer,  
> portbommene er splintret.  
>  **31** Løber afløser løber,  
> budbringer afløser budbringer  
> for at fortælle Babylons konge,  
> at hans by er indtaget fra ende til anden.  
>  **32** Overgangene over floden er erobret,  
> rørsumpene brænder,  
> krigerne er grebet af rædsel.

>  **33** Dette siger Hærskarers Herre, Israels Gud:  
> Babylons datter er som en tærskeplads i tærsketiden;  
> det varer ikke længe, så kommer høstens tid for hende.

>  **34** Babylonerkongen Nebukadnesar  
> spiste mig, åd mig op  
> og stillede mig til side som et tømt fad;  
> som en drage slugte han mig,  
> han fyldte sin bug med mit lækre kød  
> og kastede mig op igen.  
>  **35** Lad den vold og uret, jeg har lidt, ramme Babylon,  
> skal Zions indbyggere sige;  
> lad mit blod komme over Kaldæas indbyggere,  
> skal Jerusalem sige.

>  **36** Derfor siger Herren:  
> Nu fører jeg din sag  
> og skaffer dig hævn.  
> Jeg tørlægger dens flod  
> og udtørrer dens kilder.  
>  **37** Babylon skal blive til stendynger,  
> bolig for sjakaler,  
> en ødemark, man pifter hånligt ad,  
> et sted, hvor ingen kan bo.

>  **38** De brøler alle sammen som ungløver,  
> knurrer som løveunger;  
>  **39** bliver de ophedede, holder jeg drikkegilde for dem,  
> jeg drikker dem fulde, så de bliver lystige.  
> Så falder de i en evig søvn  
> og vågner ikke, siger Herren.  
>  **40** Jeg fører dem ned til slagtning som lam,  
> som væddere og bukke.

>  **41** Ak, Sheshak er indtaget og erobret,  
> den prægtigste på hele jorden!  
> Ak, Babylon er lagt øde  
> blandt folkene!  
>  **42** Havet skyllede hen over Babylon,  
> den blev oversvømmet af brusende bølger.  
>  **43** Byerne er lagt øde,  
> et tørt og øde land,  
> et land hvor ingen kan bo,  
> intet menneske færdes.  
>  **44** Jeg straffer Bel i Babylon,  
> det, han har slugt, river jeg ud af hans gab.  
> Folkene skal ikke mere  
> strømme til ham.  
> Også Babylons mur er faldet!

>  **45** Mit folk, drag ud derfra,  
> red jeres liv  
> fra Herrens glødende vrede!

**46** Tab ikke modet og frygt ikke de rygter, der går i landet; det ene år går der ét rygte, det næste et andet. Og der er vold i landet, hersker går mod hersker.

>  **47** Men der skal komme dage,  
> da jeg straffer Babylons afguder;  
> hele landet bliver til skamme,  
> alle ligger dræbt i landet.  
>  **48** Himmel og jord  
> med alt, hvad de rummer,  
> skal juble over Babylon,  
> når voldsmændene rykker ind fra nord,  
> siger Herren.  
>  **49** Babylon står for fald  
> på grund af de dræbte i Israel,  
> ja, det var Babylons skyld,  
> at der lå dræbte over hele jorden.

>  **50** I, der er undsluppet sværdet,  
> gå, bliv ikke stående!  
> I det fjerne skal I huske Herren  
> og have Jerusalem i tankerne.  
>  **51** Vi fyldtes af skam, for vi blev hånet,  
> skamrødme dækkede vore ansigter,  
> fordi fremmede trængte ind  
> i Herrens hellige tempel.  
>  **52** Men der skal komme dage,  
> siger Herren,  
> da jeg straffer Babylons afguder,  
> og sårede stønner overalt i landet.  
>  **53** Om så Babylon stiger op til himlen  
> og gør sin fæstning i det høje uindtagelig,  
> lader jeg voldsmænd trænge ind i den,  
> siger Herren.

>  **54** Hør skriget fra Babylon,  
> et vældigt nederlag i kaldæernes land;  
>  **55** for Herren tilintetgør Babylon,  
> gør ende på den vældige larm.  
> Bølgerne bruser som vældige vande,  
> deres buldren giver genlyd,  
>  **56** for ødelæggeren går mod Babylon.  
> Dens helte bliver fanget,  
> deres buer brækkes,  
> for Herren er hævnens Gud,  
> han gengælder helt og fuldt.  
>  **57** Jeg drikker Babylons stormænd og vismænd fulde,  
> dens statholdere, fyrster og krigshelte  
> falder i en evig søvn  
> og vågner ikke, siger kongen,  
> Hærskarers Herre er hans navn.

>  **58** Dette siger Hærskarers Herre:  
> Babylons tykke mur  
> skal sløjfes,  
> de høje porte  
> gå op i flammer.  
> Folkenes slid bliver til intet,  
> deres møje går op i luer.

**59** Den befaling, som profeten Jeremias gav Seraja, Nerijas søn, Maksejas sønnesøn, dengang Seraja, der var kvartermester, ledsagede Judas konge Sidkija til Babylon i hans fjerde regeringsår. **60** Jeremias skrev hele den ulykke, der skulle ramme Babylon, ned i én bog. Det er alle de ord, der her er skrevet om Babylon. **61** Jeremias sagde til Seraja: Når du kommer til Babylon, skal du sørge for at oplæse alle disse ord. **62** Du skal sige: »Herre, du har selv talt mod dette sted og sagt, at du vil tilintetgøre det, så ingen kan bo der, hverken mennesker eller dyr, for det skal blive til evig ørken.« **63** Og når du er færdig med at oplæse denne bog, skal du binde en sten til den og kaste den i Eufrat. **64** Så skal du sige: »Sådan synker Babylon og kommer ikke op igen på grund af den ulykke, jeg bringer over det.«

Jeremias’ ord går til: »deres møje ...«

### Jer 52

#### Sidkija og Judas undergang

**1** Sidkija var enogtyve år, da han blev konge, og han regerede elleve år i Jerusalem. Hans mor hed Hamital og var datter af Jirmeja fra Libna. **2** Han gjorde, hvad der var ondt i Herrens øjne, ganske som Jojakim.

**3** Det var på grund af Herrens vrede, det gik Jerusalem og Juda sådan. Til sidst forstødte han dem fra sit ansigt.

Sidkija gjorde oprør mod babylonerkongen. **4** I Sidkijas niende regeringsår, på den tiende dag i den tiende måned, drog babylonerkongen Nebukadnesar med hele sin hær mod Jerusalem, og de belejrede den. De byggede angrebsramper omkring den, **5** og byen var under belejring til kong Sidkijas ellevte regeringsår. **6** På den niende dag i den fjerde måned, da hungersnøden i byen var blevet stor, og der ikke var mad til indbyggerne, **7** blev byens mur gennembrudt; skønt kaldæerne havde omringet byen, lykkedes det om natten alle krigerne at flygte ud af byen gennem porten mellem de to mure, der var oven for kongens have, og de tog retning mod Araba-lavningen. **8** Men kaldæernes hær satte efter kong Sidkija og indhentede ham på Jerikosletten, da hele hans hær havde forladt ham og var blevet spredt. **9** De greb kongen og førte ham til Ribla i Hamats land, hvor babylonerkongen fældede dom over ham. **10** Babylonerkongen lod Sidkijas sønner halshugge for øjnene af ham, og også alle Judas stormænd blev halshugget i Ribla. **11** Han stak øjnene ud på Sidkija, lagde ham i lænker og førte ham til Babylon, hvor han satte ham i forvaring, og dér var han til sin dødsdag.

**12** På den tiende dag i den femte måned, det var i babylonerkongen Nebukadnesars nittende regeringsår, kom Nebuzar’adan, chefen for livvagten, som var i babylonerkongens tjeneste, til Jerusalem. **13** Han stak ild på Herrens tempel og kongens palads, og alle huse i Jerusalem, også dem der tilhørte rigmændene, brændte han ned. **14** Alle murene rundt om Jerusalem blev revet ned af kaldæernes hær, som chefen for livvagten havde med sig. **15** Chefen for livvagten, Nebuzar’adan, førte nogle af de fattigste i befolkningen og resten af dem, der var tilbage i byen, og overløberne, som var gået over til babylonerkongen, og resten af håndværkerne i eksil. **16** Kun nogle af de fattigste i landet lod han blive tilbage til at arbejde i vingårdene og på markerne.

**17** Bronzesøjlerne i Herrens tempel og vognstellene og bronzehavet i Herrens tempel slog kaldæerne i stykker, og de bragte al bronzen til Babylon. **18** Askespandene, skovlene, knivene, stænkeskålene, skålene og alle de bronzeredskaber, som man brugte i tempeltjenesten, tog de med. **19** Og chefen for livvagten tog bægrene, fyrbækkenerne, stænkeskålene, askespandene, lysestagerne, skålene og offerskålene, alt hvad der var af guld og sølv. **20** De to søjler, Havet med de tolv bronzeokser under og vognstellene, som kong Salomo havde lavet til Herrens tempel, alle disse ting indeholdt så meget bronze, at det ikke kunne vejes. **21** Søjlerne: Den ene søjle var atten alen høj og havde en omkreds på tolv alen; den var hul, og den var fire fingre tyk, **22** og søjlehovedet på den var af bronze; det var fem alen højt, der var fletværk og granatæbler rundt på søjlehovedet. Alt var af bronze. På samme måde var den anden søjle. **23** Der var seksoghalvfems granatæbler, der hang frit; der var i alt hundrede granatæbler rundt om fletværket.

**24** Chefen for livvagten tog ypperstepræsten Seraja og andenpræsten Sefanja og de tre dørvogtere til fange. **25** Fra byen tog han den hofmand til fange, som havde tilsyn med krigerne, og syv mænd blandt kongens nærmeste rådgivere, som endnu var i byen, og desuden udskrivningschefen, som udskrev folk i landet til krigstjeneste, og tres af storbønderne, som var i byen. **26** Dem tog chefen for livvagten Nebuzar’adan med sig og førte dem til babylonerkongen i Ribla. **27** Han henrettede dem i Ribla i Hamats land. Sådan blev judæerne ført i eksil fra deres land.

**28** Dette er tallet på de folk, som Nebukadnesar førte i eksil: i det syvende år 3023 judæere, **29** i hans attende år 832 personer fra Jerusalem, **30** i hans treogtyvende år førte chefen for livvagten, Nebuzar’adan, 745 judæere i eksil, i alt 4600 personer.

#### Benådningen af Jojakin

**31** I det syvogtredivte år efter at Judas konge Jojakin var blevet ført i eksil, på den femogtyvende dag i den tolvte måned i det år, da Evil-Merodak blev babylonernes konge, benådede han Judas konge Jojakin og førte ham ud af fængslet. **32** Han behandlede ham godt og gav ham en plads højere oppe end de andre konger, som var hos ham i Babylon. **33** Jojakin aflagde sin fangedragt, og hele resten af sit liv spiste han ved babylonerkongens bord; **34** så længe han levede, fik han sit daglige underhold af babylonerkongen dag efter dag lige til sin dødsdag.

------------------------------------------------------------------------

## Klagesangene

### Klages 1

**1** Ak! Hun sidder alene,  
byen der var fuld af folk;  
hun er som en enke,  
hun der var mægtig blandt folkene.  
Dronningen blandt landene  
gør nu hoveriarbejde.  
**2** Hun græder om natten,  
tårer løber ned ad hendes kind;  
ingen trøster hende,  
ingen af hendes elskere;  
alle hendes venner viste sig troløse mod hende,  
de er blevet hendes fjender.  
**3** I lidelse og dyb trældom  
blev Juda ført bort;  
nu sidder hun blandt folkene  
uden at finde hvile.  
Alle hendes forfølgere har indhentet hende  
midt i trængslerne.  
**4** Vejene til Zion sørger,  
ingen drager op til festerne,  
alle hendes porte ligger øde hen,  
hendes præster sukker,  
hendes jomfruer er tynget af sorg,  
hun er fortvivlet.  
**5** Hendes fjender har fået magten,  
hendes modstandere føler sig trygge,  
for Herren kuede hende  
for hendes mange synders skyld;  
hendes børn går som fanger  
foran fjenden.  
**6** Zions datter  
har mistet al sin pragt.  
Hendes stormænd er som hjorte,  
der ingen græsgang kan finde;  
afmægtige går de  
foran forfølgeren.  
**7** I sin lidelse og hjemløshed  
mindes Jerusalem  
alle de kostbarheder,  
hun havde i gamle dage.  
Da hendes folk faldt i fjendens hånd,  
og ingen hjalp hende,  
så fjenderne med skadefryd på hende  
og lo over hendes undergang.  
**8** Jerusalem har syndet,  
derfor blev hun til afsky;  
selv hendes beundrere foragtede hende,  
da de så hende nøgen.  
Derfor må hun sukke  
og vende sig bort.  
**9** Urenheden hænger ved hendes skørter,  
hun tænkte ikke på, hvordan det ville ende;  
dybt er hun faldet,  
ingen trøster hende.  
Herre, se min lidelse,  
fjenden hoverer!  
**10** Modstanderen rakte hånden ud  
efter alle hendes kostbarheder;  
ja, hun så, at folkene  
gik ind i hendes helligdom,  
skønt du havde forbudt dem  
at komme i din forsamling.  
**11** Hele hendes folk sukker,  
mens de søger efter brød;  
de må betale føden med deres kostbarheder  
for at holde sig i live.  
Se, Herre, og mærk dig,  
hvordan jeg bliver foragtet!

**12** Rører det jer ikke, alle I, der går forbi?  
Se jer omkring,  
om der findes en smerte  
som den, der ramte mig,  
da Herren kuede mig  
på sin glødende vredes dag.  
**13** Fra det høje sendte han ild  
ned i mine knogler.  
Han bredte et net ud for mine fødder,  
han drev mig tilbage;  
han lod mig ligge forladt,  
dagen lang er jeg syg.  
**14** Mine synders åg er bundet,  
de er flettet sammen i hans hånd,  
de ligger på min nakke,  
han har brudt min kraft.  
Herren har overgivet mig  
til dem, jeg ikke kan holde stand mod.  
**15** Herren, som var i min midte,  
forkastede alle mine helte.  
Han bød til fest på mig  
og knuste mine unge mænd;  
i persen nedtrådte Herren  
jomfruen, Judas datter.  
**16** Derfor græder jeg,  
tårer strømmer fra mine øjne;  
den, der kan trøste og holde mig i live,  
er langt borte.  
Mine sønner ligger forladte,  
fjenden var for stærk.  
**17** Zion breder hænderne ud i bøn,  
men ingen trøster hende.  
Herren opbød Jakobs naboer  
til modstand mod ham;  
Jerusalem er blevet  
til afsky blandt dem.  
**18** Herren er retfærdig,  
for jeg har trodset hans ord.  
Hør, alle folk,  
og se min smerte!  
Mine unge kvinder og mænd  
måtte gå i fangenskab.  
**19** Jeg kaldte på mine elskere,  
men de forrådte mig;  
mine præster og mine ældste  
omkom i byen,  
da de søgte efter føde  
for at holde sig i live.  
**20** Se dog, Herre, jeg er i nød!  
Det gærer i mit indre,  
mit hjerte vender sig i mit bryst,  
fordi jeg var trodsig.  
Ude gør sværdet barnløs,  
inde hersker døden.  
**21** De hører mig sukke,  
men ingen trøster mig;  
alle mine fjender hører om min ulykke  
og fryder sig over, hvad du gjorde.  
Lad den dag komme, du har bebudet,  
så det må gå dem som mig!  
**22** Du skal se al deres ondskab  
og gøre mod dem,  
som du har gjort mod mig  
for alle mine synders skyld.  
Talrige er mine suk,  
mit hjerte er sygt.

### Klages 2

**1** Ak! I sin vrede har Herren  
indhyllet Zions datter i mørke.  
Fra himlen har han slængt  
Israels herlighed til jorden,  
på sin vredes dag  
huskede han ikke på sin fodskammel.  
**2** Uden skånsel har Herren ødelagt  
alle Jakobs boliger;  
i sin harme har han nedrevet  
Judas datters fæstninger  
og jævnet dem med jorden.  
Han har vanæret riget og dets stormænd;  
**3** i glødende vrede har han afhugget  
hvert horn i Israel.  
Han trak sin højre hånd  
tilbage foran fjenden,  
det brændte i Jakob som flammende ild,  
der fortærede overalt.  
**4** Som en fjende spændte han sin bue,  
hans højre hånd var fast,  
som en modstander dræbte han  
al øjnenes lyst.  
I Zions datters telt  
udøste han sin harme som ild.  
**5** Herren var som en fjende,  
han ødelagde Israel;  
han ødelagde alle dets borge  
og tilintetgjorde dets fæstninger.  
Han fremkaldte suk og stor klage  
hos Judas datter.  
**6** Han rev sin hytte ned som et skur,  
han tilintetgjorde sit åbenbaringssted.  
Herren lod fest og sabbat  
gå i glemme på Zion;  
i sin rasende vrede forstødte han  
konge og præst.  
**7** Herren forkastede sit alter  
og vragede sin helligdom;  
han overgav borgenes mure  
i fjendens hånd.  
De råbte højt i Herrens hus  
som på festens dag.  
**8** Herren havde besluttet at tilintetgøre  
Zions datters mur;  
han udspændte målesnoren,  
holdt ikke sin hånd tilbage fra ødelæggelse.  
Ringmur og mur lod han sørge,  
begge sygnede hen.  
**9** Byens porte sank i jorden,  
han ødelagde og splintrede dens portbomme.  
Dens konge og stormænd er blandt fremmede folk;  
der lyder ingen belæring,  
og dens profeter modtager  
ingen syner fra Herren.  
**10** Zions datters ældste  
sidder tavse på jorden,  
de kommer støv på hovedet  
og klæder sig i sæk;  
Jerusalems jomfruer  
bøjer hovedet mod jorden.

**11** Mine øjne er slørede af tårer,  
det gærer i mit indre.  
Min livskraft tømmes ud i støvet,  
for mit folks datter er lemlæstet;  
børn og spæde ligger  
afkræftede på byens torve.  
**12** De spørger deres mor:  
Hvor får vi korn og vin?  
De ligger afkræftede på byens torve,  
som var de sårede;  
deres liv ebber ud  
ved moderens bryst.

**13** Hvad kan jeg opmuntre dig med?  
Hvad kan jeg sammenligne dig med,  
Jerusalems datter?  
Hvad kan jeg ligne dig med,  
så jeg kan trøste dig,  
du jomfru, Zions datter?  
Thi din ulykke er stor som havet,  
hvem kan helbrede dig?  
**14** Profeternes syner om dig  
var falskhed og blændværk.  
De afslørede ikke din skyld,  
så de kunne vende din skæbne;  
de udsagn, de modtog i syner,  
var falske og vildledende.  
**15** Alle, der går forbi,  
slår hænderne sammen,  
de pifter hånligt og ryster på hovedet  
ad Jerusalems datter:  
»Er det den by, man kaldte  
den fuldendt skønne,  
en fryd for hele jorden?«  
**16** Alle dine fjender  
spærrer gabet op imod dig;  
de pifter hånligt og skærer tænder,  
de siger: »Vi har ødelagt den.  
Dette er den dag, vi ventede på;  
endelig har vi oplevet den!«  
**17** Herren har gjort, som han planlagde;  
han har gjort alvor af den trussel,  
han fremsatte i gamle dage.  
Uden skånsel har han revet ned,  
ladet fjenden glæde sig over dig  
og løftet dine modstanderes horn.

**18** Råb højt til Herren,  
klag, Zions datter!  
Lad tårerne strømme som bækken  
dag og nat;  
und dig ikke hvile,  
lad ikke dit øje finde ro!  
**19** Stå op og klag om natten,  
når vagterne skifter,  
udøs dit hjerte som vand  
for Herrens ansigt!  
Løft dine hænder til ham  
i bøn for dine børns liv;  
de ligger afkræftede af sult  
på hvert gadehjørne.  
**20** Se, Herre, og mærk dig,  
mod hvem du gør dette.  
Skal kvinder æde deres livsfrugt,  
de børn, de selv bragte til verden?  
Skal præst og profet  
dræbes i Herrens helligdom?  
**21** Unge og gamle ligger  
i gadernes støv.  
Mine unge kvinder og mænd  
er faldet for sværdet;  
du dræbte dem på din vredes dag,  
slagtede dem uden skånsel.  
**22** Som på festens dag indbød du  
rædslerne alle vegne fra.  
Ingen undslap og overlevede  
på Herrens vredes dag;  
de børn, jeg bragte til verden og opfostrede,  
har min fjende tilintetgjort.

### Klages 3

**1** Jeg er manden, der har oplevet lidelse  
under hans vredes kæp.  
**2** Mig har han ført ind  
i mørke, der er intet lys;  
**3** mod mig vender han  
dagen lang sin hånd.  
**4** Han har tæret mit kød og min hud  
og knust mine knogler.  
**5** Bitterhed og trængsler  
har han bygget op omkring mig;  
**6** han lader mig sidde i mørke  
som dem, der for længst er døde.  
**7** Han har spærret mig inde, jeg kan ikke slippe ud,  
han har lagt mig i tunge lænker.  
**8** Selv når jeg skriger om hjælp,  
afviser han min bøn.  
**9** Han spærrede mine veje med kvadersten  
og gjorde mine stier krumme.  
**10** Han var en lurende bjørn,  
en løve i skjul;  
**11** han førte mig på vildspor, sønderrev mig  
og lod mig ligge forladt.  
**12** Han spændte sin bue og stillede mig op  
som skydeskive for pilen;  
**13** han skød sit koggers sønner  
ind i mine nyrer.  
**14** Jeg er til latter for hele mit folk,  
de synger nidviser om mig dagen lang.  
**15** Han mættede mig med bitre urter,  
gav mig malurt at drikke;  
**16** han lod mine tænder tygge grus,  
da han trykkede mig ned i støvet.  
**17** Du forstødte mig bort fra freden,  
så jeg glemte, hvad lykke er;  
**18** jeg siger: Mit livsmod er tabt,  
jeg har intet håb til Herren.  
**19** Tanken om min lidelse og hjemløshed  
er malurt og gift;  
**20** men jeg må tænke på den,  
og min sjæl fortvivler.

**21** Men dette lægger jeg mig på sinde,  
derfor vil jeg vente:  
**22** Herrens troskab er ikke hørt op,  
hans barmhjertighed er ikke forbi,  
**23** den er ny hver morgen;  
din trofasthed er stor.  
**24** Jeg siger: Herren er min lod,  
derfor venter jeg på ham.  
**25** Herren er god mod den, der håber på ham,  
mod det menneske, der søger ham.  
**26** Det er godt at vente i tavshed  
på Herrens frelse,  
**27** det er godt for en mand  
at bære åg i sin ungdom;  
**28** han skal sidde ensom og tavs,  
når Herren lægger det på ham,  
**29** han skal ligge med munden i støvet,  
måske er der håb!  
**30** Han skal vende kinden mod ham, der slår ham,  
han skal mættes med spot.  
**31** For Herren  
forstøder ikke for evigt;  
**32** nej, selv når han kuer,  
forbarmer han sig i sin store troskab;  
**33** det er ikke af hjertet,  
han mishandler og kuer mennesker.

**34** Når alle fangne i landet  
trædes under fode,  
**35** når mandens ret bøjes  
for øjnene af den Højeste,  
**36** når mennesket krænkes i retten,  
ser Herren det så ikke?  
**37** Hvem taler, så det sker,  
uden at Herren har befalet det?  
**38** Udgår ulykke og lykke ikke  
af den Højestes mund?  
**39** Hvorfor klager det menneske, der lever?  
Hvorfor klager en mand over straffen for sin synd?  
**40** Lad os ransage og udforske vore veje  
og vende om til Herren;  
**41** lad os løfte vore hjerter i hænderne  
til Gud i himlen.  
**42** Vi har syndet og været trodsige,  
du tilgav ikke.  
**43** Du hyllede dig i vrede og forfulgte os,  
du dræbte uden skånsel;  
**44** du hyllede dig i skyer,  
så bønnen ikke nåede dig.  
**45** Du har gjort os til skarn  
og til affald blandt folkene,  
**46** alle vore fjender  
spærrer gabet op mod os;  
**47** ødelæggelsen og ulykken  
er blevet til gru og grube for os.  
**48** Tårer strømmer fra mine øjne,  
for mit folks datter er lemlæstet;  
**49** tårerne bliver ved at løbe,  
de hører ikke op,  
**50** så længe Herren ikke  
ser ned fra himlen.  
**51** Synet af kvinderne i min by  
piner min sjæl.  
**52** Folk, der uden grund er mine fjender,  
jagede mig som fuglen,  
**53** de styrtede mig i graven  
og kastede sten over mig.  
**54** Vand skyllede over mit hoved,  
jeg sagde: Det er ude med mig!

**55** Jeg råbte dit navn, Herre,  
fra den dybe grav;  
**56** du hørte mit råb:  
»Luk ikke dit øre for min stønnen, for mit nødskrig!«  
**57** Du kom mig nær, da jeg kaldte,  
du sagde: »Frygt ikke!«

**58** Herre, du skal føre min sag,  
du skal udfri mit liv;  
**59** Herre, du ser den uret, der er overgået mig,  
skaf mig ret!  
**60** Du ser deres hævntørst,  
alle deres planer mod mig.  
**61** Du hører deres spot, Herre,  
alle deres planer mod mig;  
**62** mine modstanderes truende ord  
er rettet mod mig dagen lang.  
**63** Hør dog, de synger nidviser om mig,  
hvor de end sidder og står!  
**64** Gengæld dem deres gerning, Herre,  
det de har gjort,  
**65** gør deres hjerte hårdt,  
og send din forbandelse over dem!  
**66** Forfølg dem i vrede, og udryd dem  
under Herrens himmel!

### Klages 4

**1** Ak! Guldet bliver sort,  
det ædle guld forandres,  
de hellige sten kastes  
på hvert gadehjørne.  
**2** Zions kostbare sønner,  
deres vægt værd i guld,  
ak, de regnes nu for lerkrukker,  
pottemagerhænders værk.  
**3** Selv sjakaler giver bryst  
og ammer deres unger;  
men mit folks datter er blevet grusom  
som strudsen i ørkenen.  
**4** Den spædes tunge klæber  
til ganen af tørst;  
børn tigger om brød,  
ingen rækker dem det.  
**5** De, der før spiste lækkerier,  
ligger forkomne på gaderne;  
de, der blev båret i purpur,  
trykker sig nu i skarnet.  
**6** Mit folks datters skyld var større  
end Sodomas synd,  
den by, der blev ødelagt på et øjeblik,  
uden at nogen løftede en hånd.  
**7** Hendes fyrster var renere end sne,  
hvidere end mælk,  
rødere end selv koraller,  
deres skikkelse var safir;  
**8** nu er de sortere end sod,  
man genkender dem ikke på gaden.  
Deres hud klæber til knoglerne,  
den er tør som træ.  
**9** De, der blev dræbt af sværdet, er lykkeligere  
end de, der dræbes af sulten,  
mens de ligger sårede hen,  
fjernt fra markens afgrøde.  
**10** Med egne hænder må mødre  
nu koge deres børn;  
det er blevet deres føde,  
for mit folks datter er lemlæstet.  
**11** Herren har givet sin vrede frit løb,  
udøst sin glødende harme;  
han satte ild på Zion,  
og den blev fortæret lige til grunden.  
**12** Jordens konger og alle verdens beboere  
havde ikke troet,  
at fjender og modstandere  
skulle gå ind ad Jerusalems porte.  
**13** Det skete på grund af profeternes synd  
og præsternes skyld;  
retfærdiges blod  
udgød de i byen.  
**14** Blinde flakker de om i gaderne,  
sølet i blod;  
det, man ikke må røre, rører de  
med deres klæder.  
**15** »Til side, han er uren!« råber man om dem.  
»Til side, til side, rør ham ikke!«  
Når de flygter og flakker om, siger man blandt folkene:  
»De må ikke blive boende.«  
**16** Herren selv har splittet dem,  
han vil ikke se dem mere.  
Man har ingen respekt for præster,  
ældste viser man ingen medynk.

**17** Stadig stirrer vore øjne sig trætte  
efter hjælp, men til ingen nytte;  
på vor udkigspost spejder vi  
efter et folk, men det bringer ingen hjælp.  
**18** De vogter på vore skridt,  
så vi ikke kan gå på torvene.  
Enden er nær, vore dage er omme,  
ja, enden er kommet!  
**19** Vore forfølgere er hurtigere  
end himlens ørne;  
de jager os i bjergene,  
ligger på lur efter os i ørkenen.  
**20** Herrens salvede, vor livsånde,  
blev fanget i deres faldgruber;  
det var om ham, vi sagde:  
»I hans skygge skal vi leve blandt folkene.«

**21** Fryd dig og glæd dig, Edoms datter,  
der bor i landet Us;  
også til dig skal bægeret komme,  
du skal beruse dig og blotte dig.  
**22** Din straf er til ende, Zions datter,  
han fører dig ikke bort igen.  
Han vil straffe din skyld, Edoms datter,  
afsløre alle dine synder.

### Klages 5

**1** Husk, Herre, hvad der skete os,  
se dog, hvordan vi bliver spottet.  
**2** Vor ejendom er kommet i hænderne på fremmede,  
vore huse tilhører udlændinge.  
**3** Vi er faderløse, har ingen far,  
vore mødre sidder som enker.  
**4** Vandet, vi drikker, må vi købe,  
brændet får vi kun mod betaling.  
**5** Vi bliver tæt forfulgt,  
vi er udmattede, vi får ingen hvile.  
**6** Vi rakte hånden frem mod Egypten  
og mod Assyrien for at mættes med brød.  
**7** Vore fædre syndede, de er ikke mere,  
vi må bære deres straf.  
**8** Trælle hersker over os,  
ingen befrier os fra dem.  
**9** Med livet som indsats henter vi føden hjem  
truet af ørkenens sværd;  
**10** vores hud er hed som en ovn  
i den glødende hunger.  
**11** Kvinder voldtages i Zion,  
jomfruer i Judas byer.  
**12** Stormænd bliver grebet og hængt,  
der bliver ikke vist de ældste respekt.  
**13** Unge mænd må trække kværnen,  
drenge segner under brændet.  
**14** De ældste sidder ikke mere i porten,  
de unge mænd spiller ikke mere på strenge.  
**15** Vort hjertes fryd er til ende,  
vor dans er forvandlet til sorg,  
**16** kronen faldt af vort hoved.  
Ve os, vi har syndet!  
**17** Vort hjerte er sygt,  
vore øjne formørkes;  
**18** fordi Zions bjerg ligger øde,  
strejfer ræve omkring.

**19** Du, Herre, troner til evig tid,  
din trone står i slægt efter slægt.  
**20** Hvorfor glemmer du os for evigt?  
Hvorfor svigter du os for altid?  
**21** Lad os vende om til dig, Herre, så vi vender om,  
gør vore dage nye, som de var i fortiden,  
**22** hvis du ikke helt har forkastet os  
og ikke er alt for vred på os.

------------------------------------------------------------------------

## Ezekiels Bog

### Ez 1

#### Ezekiel kaldes til profet

**1** I det tredivte år på den femte dag i den fjerde måned, mens jeg var blandt de landflygtige ved floden Kebar, åbnede himlen sig, og jeg så guddomssyner.

**2** På den femte dag i måneden, i det femte år efter at kong Jojakin var blevet ført i eksil, **3** kom Herrens ord til præsten Ezekiel, Buzis søn, i kaldæernes land ved floden Kebar. Dér kom Herrens hånd over ham.

**4** Jeg så en storm komme fra nord, en vældig sky og en flammende ild; rundt om skyen stod stråleglans, og i midten, inde midt i ilden, var der ligesom funklende hvidguld. **5** I midten var der noget, der lignede fire levende væsener. De så sådan ud: De lignede mennesker; **6** hver af dem havde fire ansigter og fire vinger, **7** deres ben var lige, og deres fødder var som kalveklove, og de skinnede som blank bronze. **8** På alle fire sider havde de menneskehænder under vingerne. De fire væseners ansigter og vinger var sådan: **9** Deres vinger rørte hinanden, og når de gik, drejede de sig ikke, men hver af dem gik lige frem. **10** Deres ansigt lignede et menneskeansigt, på højre side havde de alle fire et løveansigt, på venstre side havde de alle fire et okseansigt, og alle fire havde et ørneansigt. **11** Vingerne var bredt ud opad, så de to og to rørte hinanden, og to skjulte deres kroppe. **12** Hver af dem gik lige frem; de gik, hvor ånden ville have dem til at gå, og de drejede sig ikke, når de gik. **13** De levende væsener lignede og så ud som glødende kul, der flammede op, så det så ud som fakler, der bevægede sig mellem de levende væsener; ilden havde stråleglans, og der kom lyn ud fra den. **14** De levende væsener løb frem og tilbage, og det så ud som lynglimt.

**15** Jeg så på de levende væsener, og der var et hjul på jorden ved væsenerne på hver af de fire sider. **16** Hjulene så ud, som de var lavet af funklende krysolit; de var alle fire ens, og de så ud, som de var lavet sådan, at der var et hjul inden i hjulet. **17** De kunne bevæge sig i alle fire retninger, når de levende væsener gik, og de drejede ikke, når de gik. **18** Fælgene var høje og frygtindgydende og fulde af øjne hele vejen rundt på dem alle fire. **19** Når de levende væsener gik, bevægede hjulene sig ved siden af dem, og når væsenerne løftede sig fra jorden, løftede hjulene sig også. **20** De gik, hvor ånden ville have dem til at gå, og hjulene løftede sig samtidig, for det levende væsens ånd var i hjulene. **21** Når de gik, bevægede hjulene sig også, og når de stod stille, stod de også stille, og når de løftede sig fra jorden, løftede de sig samtidig, for det levende væsens ånd var i hjulene.

**22** Over de levende væseners hoveder var der noget, der lignede en hvælving, ligesom funklende, frygtindgydende krystal, der var spændt ud oven over deres hoveder. **23** Under hvælvingen var deres vinger strakt ud, så den ene nåede den anden. Hver af dem havde også to vinger, som skjulte deres kroppe. **24** Jeg hørte lyden af deres vinger, når de gik, som lyden af vældige vande, som den Almægtiges røst, en buldren som lyden af en hær; når de stod stille, sænkede de vingerne. **25** Det buldrede oven over hvælvingen over deres hoveder; men når de stod stille, sænkede de vingerne. **26** Oven over hvælvingen over deres hoveder var der noget, der så ud som safir; det lignede en trone. Og foroven, på det, som lignede en trone, var der noget, der lignede og så ud som et menneske. **27** Og jeg så noget ligesom funklende hvidguld, der så ud som ild med en ring omkring; det gik ud fra det, der så ud som hans hofter, og opefter. Og fra det, der så ud som hans hofter, og nedefter så jeg noget, der så ud som ild. Rundt om ham var der stråleglans; **28** som regnbuen, der viser sig i skyerne en regnvejrsdag, sådan så den stråleglans ud, der var om ham.

Sådan så det ud, der lignede Herrens herlighed, og da jeg så den, kastede jeg mig ned, og jeg hørte en stemme tale.

### Ez 2

**1** Han sagde til mig: »Menneske, rejs dig op, jeg vil tale til dig!« **2** Ånden kom ind i mig og rejste mig op, da han talte til mig, så jeg kunne høre ham tale til mig. **3** Han sagde til mig: »Menneske, jeg sender dig til israelitterne, til de oprørske folk, som lige til denne dag gør oprør imod mig; de og deres fædre har brudt med mig, **4** og de er stivsindede og hårdhjertede. Jeg sender dig til dem, og du skal sige: ›Dette siger Gud Herren‹, **5** hvad enten de vil høre eller ej, for de er et genstridigt folk. Så skal de forstå, at der er kommet en profet blandt dem. **6** Men du, menneske, frygt dem ikke, og frygt ikke deres ord, om så torne omringer dig, og du sidder på skorpioner. Frygt ikke deres ord, og lad dig ikke skræmme af dem, for de er et genstridigt folk. **7** Du skal tale mine ord til dem, hvad enten de vil høre eller ej, for de er genstridige. **8** Men du, menneske, hør, hvad jeg taler til dig! Vær ikke genstridig som det genstridige folk, men luk munden op, og spis det, jeg giver dig.« **9** Jeg så en hånd rakt frem imod mig, og den holdt en bogrulle. **10** Han rullede den op for mig, og den var beskrevet både på indersiden og på ydersiden, og der stod skrevet klage, suk og ve.

### Ez 3

**1** Så sagde han til mig: »Menneske, spis det, du ser her! Spis denne rulle, og gå så hen og tal til Israels hus.« **2** Jeg åbnede munden, og han gav mig bogrullen at spise **3** og sagde til mig: »Menneske, lad din mave sluge denne rulle, som jeg giver dig, og fyld din bug med den!« Derpå spiste jeg den, og den var sød som honning i min mund.
**4** Han sagde til mig: »Menneske, gå nu til Israels hus, og tal mine ord til dem! **5** Du bliver ikke sendt til et folk med et fremmed sprog og uforståelig tale, men til Israels hus, **6** ikke til de mange folk med fremmede sprog og uforståelig tale, hvis ord du ikke forstår. Hvis det var dem, jeg sendte dig til, ville de høre på dig; **7** men Israels hus vil ikke høre på dig, for de vil ikke høre på mig; hele Israels hus har hårde pander og hårde hjerter. **8** Nu gør jeg dit ansigt lige så hårdt som deres ansigt og din pande lige så hård som deres pande. **9** Jeg gør din pande hård som diamant, hårdere end flint; frygt dem ikke, og lad dig ikke skræmme af dem; de er et genstridigt folk.« **10** Så sagde han til mig: »Menneske, alle de ord, jeg taler til dig, skal du lytte til og lægge dig på sinde. **11** Gå nu til de landflygtige, til dine landsmænd; tal til dem, og sig: ›Dette siger Gud Herren‹, hvad enten de vil høre eller ej.«

**12** Ånden løftede mig derpå op, og jeg hørte lyden af et stort jordskælv bag mig, da Herrens herlighed hævede sig fra sit sted, **13** og lyden af de levende væseners vinger, når de berørte hinanden, og samtidig hørte jeg lyden af hjulene og lyden af et stort jordskælv. **14** Ånden løftede mig op og tog mig med, og jeg drog af sted bitter og vred, og Herrens hånd lå tungt på mig. **15** Jeg kom til de landflygtige i Tel-Abib, dem som boede ved floden Kebar, til det sted, hvor de boede. Blandt dem sad jeg syv dage stiv af rædsel.

**16** Men da de syv dage var gået, kom Herrens ord til mig: **17** »Menneske, jeg stiller dig som vægter for Israels hus. Når du hører et ord fra min mund, skal du advare dem fra mig. **18** Når jeg siger til den uretfærdige: Du skal dø! og du ikke advarer den uretfærdige og ikke taler til ham og advarer ham mod hans uretfærdige færd for at holde ham i live, så skal den uretfærdige dø på grund af sin skyld; men hans blod vil jeg kræve af din hånd. **19** Hvis du derimod advarer den uretfærdige, og han ikke vender om fra sin uretfærdighed og sin uretfærdige færd, skal han dø på grund af sin skyld, men du har reddet dit liv. **20** Når den retfærdige vender om fra sin retfærdighed og øver uret, får jeg ham til at snuble, så han dør. Fordi du ikke advarer ham, skal han dø på grund af sin synd, og de retfærdige gerninger, han har øvet, skal ikke huskes; men hans blod vil jeg kræve af din hånd. **21** Hvis du derimod advarer den retfærdige mod at synde, og han ikke synder, skal han bevare livet, fordi han lod sig advare, og du har reddet dit liv.«

**22** Herrens hånd kom over mig, og han sagde til mig: »Rejs dig, og gå ud i dalen; dér vil jeg tale til dig.« **23** Jeg rejste mig og gik ud i dalen, og se, dér stod Herrens herlighed; den var som den herlighed, jeg havde set ved floden Kebar, og jeg kastede mig ned. **24** Ånden kom ind i mig og rejste mig op. Så talte han til mig og sagde: Gå hjem og luk dig inde i dit hus! **25** Og du, menneske, de skal lægge dig i reb og binde dig, så du ikke kan gå ud til dem. **26** Jeg lader din tunge klæbe til ganen, så du bliver stum og ikke kan anklage dem; de er et genstridigt folk. **27** Men når jeg så taler til dig, vil jeg åbne din mund, og du skal sige til dem: »Dette siger Gud Herren!« Den, der vil høre, må høre, og den, der ikke vil, må lade være, for de er et genstridigt folk.

### Ez 4

#### Billedhandlinger om Jerusalems belejring og erobring

**1** Du, menneske, tag en teglsten, læg den foran dig, og tegn en by på den, Jerusalem. **2** Sæt den under belejring, byg angrebsramper imod den, kast en vold op omkring den, opstil hære mod den, og bring murbrækkere i stilling omkring den. **3** Tag så en jernplade, og stil den som en jernmur mellem dig og byen. Vend dit ansigt mod byen; den skal være under belejring, og du skal belejre den. Dette er et tegn for Israels hus.

**4** Læg dig på din venstre side, og tag Israels skyld på dig. Det antal dage, du ligger på den side, skal du bære deres skyld. **5** Lige så mange år, som de har syndet, lige så mange dage, 390 dage, pålægger jeg dig at bære Israels skyld. **6** Når de dage er gået, skal du dernæst lægge dig på din højre side og bære Judas skyld i fyrre dage; en dag for hvert år pålægger jeg dig. **7** Du skal vende dit ansigt mod det belejrede Jerusalem; din arm skal være blottet, og du skal profetere imod byen. **8** Jeg lægger dig i reb, så du ikke kan vende dig fra den ene side til den anden, før belejringens dage er til ende.

**9** Tag hvede, byg, bønner, linser, hirse og spelt, hæld det i samme fad, og bag brød af det. I de 390 dage, du ligger på siden, skal du leve af det. **10** Maden, du spiser, skal være afvejet, tyve sekel om dagen; det er, hvad du må spise daglig. **11** Du skal drikke vand efter mål, en sjettedel hin; det er, hvad du må drikke daglig. **12** Du skal spise det som bygbrød, og du skal bage det med menneskeskarn som brændsel, mens de ser på det. **13** Og Herren sagde: »Sådan skal israelitterne spise uren mad blandt de folkeslag, jeg fordriver dem til.« **14** Men jeg sagde: »Ak, Gud Herre! Jeg har aldrig været uren. Fra min ungdom og til nu har jeg hverken spist selvdøde eller sønderrevne dyr, og jeg har aldrig smagt urent kød.« **15** Da sagde han til mig: »Så giver jeg dig komøg i stedet for menneskeskarn; det skal du bage dit brød over.« **16** Videre sagde han til mig: »Menneske, nu knækker jeg brødets støttestav i Jerusalem; med bekymring skal de spise det afvejede brød, og med ængstelse skal de drikke det afmålte vand. **17** De skal komme til at mangle brød og vand, de skal alle sammen ligge forkomne og rådne op i deres skyld.«

### Ez 5

**1** Du, menneske, tag et skarpt sværd, brug det som ragekniv, og fjern håret og skægget. Tag så en vægt, og vej det af; **2** en tredjedel skal du brænde på et bål inde i byen, når belejringens dage er omme; en tredjedel skal du hugge ned med sværd rundt om byen; en tredjedel skal du sprede for vinden, og dem vil jeg forfølge med draget sværd. **3** Men nogle få af hårene skal du tage og vikle ind i din kappeflig; **4** af dem skal du igen tage nogle og kaste ind i ilden og brænde dem op. Derfra skal ilden brede sig over hele Israels hus.

**5** Dette siger Gud Herren: Dette er Jerusalem! Jeg lagde den midt iblandt folkene, med lande rundt om. **6** Men den trodsede mine bud og blev mere ugudelig end folkene, den trodsede mine love mere end landene rundt om. For de forkastede mine bud og fulgte ikke mine love.

**7** Derfor siger Gud Herren: I er værre end folkene omkring jer med jeres larmen; I har ikke fulgt mine love og ikke holdt mine bud, men I har holdt de omboende folks bud. **8** Derfor siger Gud Herren: Nu kommer jeg selv over dig og holder dom over dig for øjnene af folkene. **9** På grund af alle dine afskyelige handlinger gør jeg imod dig, hvad jeg aldrig før har gjort og heller aldrig vil gøre igen: **10** Fædre skal æde deres sønner og sønner deres fædre; for jeg bringer straf over dig og spreder resten af dig for alle vinde.

**11** Så sandt jeg lever, siger Gud Herren: Fordi du gør min helligdom uren med alle dine ækle og afskyelige guder, vil jeg bruge ragekniven uden barmhjertighed og skånsel. **12** En tredjedel skal dø af pest eller omkomme af sult i dig; en tredjedel skal falde for sværd rundt om dig; en tredjedel vil jeg sprede for alle vinde, og dem vil jeg forfølge med draget sværd. **13** Min vrede får frit løb, og jeg stiller min harme på dem, så jeg får hævn. Så skal de forstå, at jeg er Herren; jeg taler med lidenskab, når jeg giver min harme mod dem frit løb.

**14** Jeg lægger dig i ruiner, så du bliver til spot blandt de omboende folk, for øjnene af alle, der kommer forbi. **15** Du skal blive til spot og spe for de omboende folk, ja, til skræk og advarsel, når jeg bringer straf over dig i vrede og harme, en frygtelig gengældelse. Jeg, Herren, har talt!

**16** Jeg sender sultens onde pile imod jer, og de skal bringe ødelæggelse, når jeg sender dem for at ødelægge jer; jeg lader sulten tage til hos jer, jeg knækker brødets støttestav. **17** Jeg sender sult og rovdyr imod jer, og de skal affolke dig. Pest og drab skal hærge dig, og jeg bringer mit sværd over dig. Jeg, Herren, har talt!

### Ez 6

#### Straffen for afgudsdyrkelsen på offerhøjene

**1** Herrens ord kom til mig: **2** Menneske, vend dig mod Israels bjerge! Du skal profetere imod dem **3** og sige: Israels bjerge, hør Gud Herrens ord! Dette siger Gud Herren til bjergene og højene, til vandløbene og dalene: Jeg bringer mit sværd over jer, jeg ødelægger jeres offerhøje, **4** jeres altre skal rives ned, jeres røgelsesaltre knuses; jeg lader de dræbte ligge foran jeres møgguder. **5** Jeg dynger israelitternes lig op foran deres møgguder, jeg spreder knoglerne omkring jeres altre. **6** Overalt, hvor I bor, skal byerne ligge i ruiner og offerhøjene lægges øde, så jeres altre ligger øde og forladt. Jeres møgguder skal knuses og forsvinde, jeres røgelsesaltre hugges i stykker, alle jeres værker skal udslettes, **7** og de dræbte skal ligge blandt jer. Så skal I forstå, at jeg er Herren.

**8** Jeg lader nogle overleve. Når de af jer, der er undsluppet sværdet, kommer ud blandt folkene og bliver spredt i landene, **9** skal de af jer, der er undsluppet, huske på mig ude blandt folkene, hvor de er fanger, fordi jeg knuste hjertet på dem, som horede og veg bort fra mig, og øjnene på dem, som horede med møgguderne. Og de skal væmmes over det onde, de har gjort, alle deres afskyelige handlinger. **10** Så skal de forstå, at jeg er Herren. Ikke uden grund har jeg truet dem med denne ulykke.

**11** Dette siger Gud Herren: Slå hænderne sammen, stamp med foden, og råb ve over alle Israels onde og afskyelige handlinger, når de falder for sværd, sult og pest. **12** Den, som er langt borte, skal dø af pest, den, som er nær ved, skal falde for sværd, og den, som bliver tilbage og overlever, skal dø af sult; jeg giver min harme mod dem frit løb. **13** Så skal I forstå, at jeg er Herren, når de ligger dræbt imellem deres møgguder rundt om altrene, på alle høje bakker og alle bjergtoppe, under alle grønne træer og alle løvrige ege, de steder hvor de bragte alle deres møgguder liflig offerduft. **14** Jeg løfter min hånd imod dem og gør landet til ørken og ødemark overalt, hvor de bor, fra ørkenen til Ribla. Så skal de forstå, at jeg er Herren.

### Ez 7

#### Herrens vredes dag er nær

**1** Herrens ord kom til mig: **2** Du, menneske, dette siger Gud Herren til Israels land:

> Enden kommer!  
> Enden kommer over de fire verdenshjørner.  
>  **3** Nu er enden over dig.  
> Jeg sender min vrede imod dig.  
> Jeg dømmer dig for din færd,  
> gengælder dig alle dine afskyelige handlinger.  
>  **4** Jeg viser dig ingen barmhjertighed,  
> ingen skånsel,  
> jeg gengælder dig din færd,  
> dine afskyelige handlinger skal ramme dig selv.  
> Så skal I forstå, at jeg er Herren.

**5** Dette siger Gud Herren:

> Ulykke efter ulykke!  
> Den kommer!  
>  **6** Enden kommer,  
> enden kommer,  
> den gør ende på dig!  
> Se, den går ned,  
>  **7** himlens krone går ned  
> for dig, som bor i landet.  
> Tiden er inde,  
> dagen er nær;  
> der er rædsel på bjergene,  
> der lyder ingen jubelråb.  
>  **8** Snart udøser jeg min harme over dig,  
> giver min vrede mod dig frit løb.  
> Jeg dømmer dig for din færd,  
> gengælder dig alle dine afskyelige handlinger.  
>  **9** Jeg viser ingen barmhjertighed,  
> ingen skånsel;  
> jeg gengælder dig din færd,  
> dine afskyelige handlinger skal ramme dig selv.  
> Så skal I forstå, at jeg er Herren;  
> det er mig, der slår!

>  **10** Dagen er kommet!  
> Se, himlens krone går ned,  
> himlens krone står op.  
> Uretten skyder op,  
> overmodet blomstrer,  
>  **11** volden vokser til gudløs uret.  
> Bort med dem!  
> Bort med deres larmende hob!  
> Bort med deres larm,  
> ingen herlighed hos dem!  
>  **12** Tiden er kommet,  
> dagen er inde!  
> Køberen skal ikke glæde sig,  
> sælgeren skal ikke sørge,  
> for vreden rammer hele den larmende hob.

**13** Sælgeren skal ikke vende tilbage til den ejendom, han har solgt, mens de er i live. For vreden rammer hele den larmende hob, den hører ikke op. På grund af sin skyld kan ingen sikre sit liv.

>  **14** De støder i hornet,  
> og alt er parat;  
> men ingen går i krig,  
> for min vrede rammer hele den larmende hob.  
>  **15** Udenfor er der sværd,  
> indenfor pest og sult.  
> Den, som er på marken,  
> skal dø for sværd.  
> Den, som er i byen,  
> skal sult og pest fortære.  
>  **16** Nogle af dem undslipper  
> og når op i bjergene  
> som duer fra dalene;  
> men de skal alle dø,  
> hver på grund af sin skyld.  
>  **17** Alle hænder synker,  
> alle knæ bliver bløde.  
>  **18** De klæder sig i sæk,  
> hyller sig i frygt;  
> hvert ansigt er dækket af skam,  
> hvert hoved er skaldet.  
>  **19** Deres sølv kaster de på gaderne,  
> deres guld bliver til skarn.  
> Deres sølv og guld kan ikke redde dem  
> på Herrens vredes dag;  
> det kan ikke mætte dem,  
> det kan ikke fylde deres bug,  
> for det blev årsag til deres skyld.  
>  **20** Dets skønne pragt gjorde de til deres stolthed,  
> de lavede deres afskyelige og ækle gudebilleder deraf.  
> Derfor gør jeg deres sølv og guld til skarn.  
>  **21** Jeg gør det til rov for de fremmede,  
> til bytte for jordens gudløse;  
> de skal vanhellige det.  
>  **22** Jeg vender mit ansigt bort fra dem.  
> Min dyrebare bolig bliver vanhelliget,  
> voldsmænd trænger ind og vanhelliger den,  
>  **23** de rører den hellige kæde.  
> For landet er fuldt af blodskyld,  
> byen er fuld af vold.  
>  **24** Jeg henter onde folkeslag,  
> de skal tage deres huse i besiddelse.  
> Jeg gør ende på deres stolte styrke,  
> deres helligdomme skal vanhelliges.  
>  **25** Angsten kommer,  
> de søger fred, men får den ikke.  
>  **26** Ulykke følger på ulykke,  
> rygte føjes til rygte.  
> De søger syner hos profeten,  
> både præstens belæring  
> og de ældstes råd slår fejl.  
>  **27** Kongen sørger,  
> fyrsten klæder sig i rædsel,  
> landets folk lammes af forfærdelse.  
> Jeg gengælder dem deres færd,  
> og jeg dømmer dem med deres egne domme.  
> Så skal de forstå, at jeg er Herren.

### Ez 8

#### Afgudsdyrkelsen i templet

**1** I det sjette år på den femte dag i den sjette måned greb Gud Herrens hånd mig, mens jeg sad i mit hus, og Judas ældste sad foran mig. **2** Jeg så noget, der lignede og så ud som en mand. Fra det, der så ud som hans hofter, og nedefter var der ild, og fra hans hofter og opefter var der noget, der så ud som stråleglans, ligesom funklende hvidguld. **3** Han rakte noget af form som en hånd ud og greb mig i min hårtop. Ånden løftede mig op mellem jord og himmel og bragte mig i guddomssyner til Jerusalem, til nordporten til den indre forgård, der hvor Lidenskaben stod, gudestatuen der vækker lidenskaben.

**4** Dér var Israels Guds herlighed, der så ud som det, jeg havde set i dalen. **5** Han sagde til mig: »Menneske, ret dit blik mod nord!« Jeg rettede mit blik mod nord, og nord for alterporten stod denne gudestatue, Lidenskaben, i portrummet. **6** Han sagde til mig: »Menneske, ser du, hvad det er, de gør? Det er i sandhed afskyelige handlinger, Israel begår, så jeg fjerner mig fra min helligdom! Men du skal få endnu mere afskyelige ting at se.«

**7** Så førte han mig til indgangen til forgården, og dér så jeg et hul i muren. **8** Han sagde til mig: »Menneske, bryd igennem muren!« Så brød jeg igennem muren, og dér var en dør. **9** Han sagde til mig: »Gå ind og se de onde, afskyelige handlinger, de begår derinde.« **10** Jeg gik ind, og dér så jeg alle mulige billeder af ækelt kryb og kvæg og af alle Israels møgguder; de var skåret ud i væggen hele vejen rundt. **11** Halvfjerds af Israels ældste, deriblandt Ja’azanja, Shafans søn, stod foran dem, hver med sin røgelsesbrænder i hånden, og duften steg op fra skyen af røgelse. **12** Han sagde til mig: »Ser du, menneske, hvad Israels ældste begår i mørket, hver i sit billedkammer? De siger: Herren ser os ikke, Herren har forladt landet.« **13** Han sagde til mig: »Du skal få at se, at de begår endnu mere afskyelige handlinger.«

**14** Så førte han mig til nordporten til Herrens tempel, og dér sad kvinderne og græd over Tammuz. **15** Han sagde til mig: »Har du set det, menneske? Men du skal få endnu mere afskyelige ting at se.«

**16** Da førte han mig ind i den indre forgård til Herrens tempel. Og dér, ved indgangen til Herrens tempel, mellem forhallen og alteret, befandt sig henved femogtyve mænd med ryggen mod Herrens tempel og ansigtet mod øst. Vendt mod øst tilbad de solen. **17** Han sagde til mig: »Har du set det, menneske? Er det ikke nok, at Juda begår alle deres afskyelige handlinger og fylder landet med vold og krænker mig igen og igen? Nu rækker de også vinranken op i næsen på mig! **18** Så vil jeg vise min vrede uden barmhjertighed og skånsel. Selv om de råber højt til mig, vil jeg ikke høre på dem.«

### Ez 9

#### Straffen over Jerusalem er nær

**1** Nu råbte han til mig med høj røst: »Straffen over byen er nær! Hver skal gribe sit mordvåben!« **2** Da kom seks mænd ind fra den øvre port, der vender mod nord, hver med sin hammer i hånden. En af dem var iført en linneddragt og havde en skrivetavle ved hoften. De gik hen og stillede sig ved siden af bronzealteret. **3** Israels Guds herlighed havde løftet sig fra keruben, som den havde stået over, og flyttet sig til templets tærskel. Nu råbte Herren til manden, der var iført en linneddragt og havde sin skrivetavle ved hoften; **4** Herren sagde til ham: »Gå igennem byen, igennem Jerusalem, og sæt et kryds i panden på dem, der sukker og stønner over alle de afskyelige handlinger, der begås dér.« **5** Og til de andre hørte jeg ham sige: »Gå bag efter ham igennem byen, og hug ned uden barmhjertighed og skånsel! **6** Gamle, unge mænd og piger, kvinder og børn skal I dræbe og udrydde; men ingen, som har et kryds i panden, må I komme nær. I skal begynde i min helligdom.« Og de begyndte med de gamle mænd foran templet. **7** Derpå sagde han: »Gør templet urent, fyld forgårdene med dræbte, og gå så ud og hug ned i byen.« **8** Jeg blev tilbage, og mens de huggede ned, kastede jeg mig ned og råbte: »Ak, Gud Herre, vil du udrydde hele Israels rest og udøse din harme over Jerusalem?« **9** Han svarede: »Israels og Judas skyld er umådelig stor. Landet er fyldt med blodskyld og byen med uret, for de siger: ›Herren har forladt landet, Herren ser intet‹. **10** Så vil jeg heller ikke vise dem barmhjertighed og skånsel, jeg gengælder dem deres færd.« **11** Manden, der var iført en linneddragt og havde sin tavle ved hoften, aflagde beretning og sagde: »Jeg har gjort, hvad du befalede mig.«

### Ez 10

#### Herren forlader Jerusalem

**1** Jeg så op, og der var oven over hvælvingen over hovedet på keruberne noget som safir; det lignede og så ud som en trone; det kom til syne over dem. **2** Så sagde han til manden, der var iført en linneddragt: »Gå ind mellem hjulene under keruberne, fyld dine hænder med det glødende kul, der ligger mellem keruberne, og strø det ud over byen.« Og jeg så ham gå derind. **3** Keruberne stod syd for templet, da manden gik derind, og skyen fyldte den indre forgård. **4** Men Herrens herlighed hævede sig op fra keruberne og flyttede sig hen til templets tærskel. Templet fyldtes af skyen, og forgården blev fyldt af stråleglansen fra Herrens herlighed. **5** Lyden af kerubernes vinger kunne høres helt ud i den ydre forgård; det lød, som når Gud den Almægtige taler. **6** Han befalede manden, der var iført en linneddragt, at han skulle hente ild inde mellem hjulene, inde mellem keruberne, og manden gik derind og stillede sig ved siden af et af hjulene. **7** Så rakte keruben sin hånd hen mod ilden mellem keruberne og tog noget af den og lagde det i hænderne på manden, der var iført en linneddragt; han tog det og gik ud.

**8** Under kerubernes vinger kom der noget af form som en menneskehånd til syne. **9** Jeg så fire hjul ved keruberne, et hjul ved hver kerub, og hjulene så ud som funklende krysolit. **10** De så alle fire ens ud, og det var, som der var anbragt et hjul inden i hjulet. **11** Når keruberne gik, kunne hjulene bevæge sig i alle fire retninger, og de drejede ikke, når de gik. For de fulgte den retning, hovedet vendte, og de drejede sig ikke, når de gik. **12** Hele deres krop, deres ryg, deres hænder, deres vinger og hjulene var fulde af øjne, der sad rundt om på dem alle fire, på hjulene. **13** Jeg hørte, at hjulene blev kaldt Galgal. **14** Hver havde fire ansigter: Det første var et kerubansigt, det andet et menneskeansigt, det tredje et løveansigt og det fjerde et ørneansigt. **15** Og keruberne hævede sig. Det var det samme levende væsen, som jeg havde set ved floden Kebar. **16** Når keruberne gik, bevægede hjulene sig ved siden af dem, og når keruberne løftede deres vinger for at hæve sig fra jorden, drejede hjulene ikke bort. **17** Når de stod stille, stod hjulene også stille, og når de hævede sig, hævede hjulene sig sammen med dem, for det levende væsens ånd var i dem.

**18** Herrens herlighed forlod nu templets tærskel og stillede sig over keruberne. **19** Mens jeg så på det, løftede keruberne deres vinger og hævede sig fra jorden, og hjulene fulgte med. Så stillede de sig i østporten til Herrens tempel, og Israels Guds herlighed var oven over dem. **20** Det var det samme levende væsen, som jeg havde set under Israels Gud ved floden Kebar, og jeg forstod, at det var keruber. **21** Hver havde fire ansigter og fire vinger og under vingerne noget, der lignede menneskehænder. **22** Deres ansigter lignede og så ud som de ansigter, jeg havde set ved floden Kebar. De gik hver især lige frem.

### Ez 11

**1** Ånden løftede mig op og bragte mig derpå til østporten i Herrens tempel, den som vender mod øst. Ved portåbningen så jeg femogtyve mænd, deriblandt folkets stormænd Ja’azanja, Azzurs søn, og Pelatja, Benajas søn. **2** Da sagde han til mig: »Menneske, det er de mænd, som planlægger uret og lægger onde råd op her i byen. **3** De siger: ›Tiden er ikke inde til at bygge huse. Byen er gryden, vi er kødet!‹ **4** Derfor skal du profetere imod dem! Du skal profetere, menneske!«

**5** Da greb Herrens ånd mig, og Herren sagde: Du skal sige: Dette siger Herren: Sådan siger I, Israels hus, og jeg kender jeres tanker. **6** I var skyld i, at mange blev dræbt i denne by, og I fyldte dens gader med dræbte.

**7** Derfor siger Gud Herren: De dræbte, som I lod ligge i den, de er kødet, og byen er gryden. Men jer fører jeg ud af den. **8** I er bange for sværd, men sværd vil jeg bringe over jer, siger Gud Herren. **9** Jeg fører jer ud af byen, giver jer i fremmedes hænder og bringer straf over jer. **10** I skal falde for sværdet; ved Israels grænse vil jeg dømme jer. Så skal I forstå, at jeg er Herren. **11** Byen skal ikke være jeres gryde, og I skal ikke være kødet i den; ved Israels grænse vil jeg dømme jer. **12** Så skal I forstå, at jeg er Herren. I har ikke fulgt mine love og ikke holdt mine bud, men I har holdt de omboende folks bud.

**13** Mens jeg profeterede, døde Pelatja, Benajas søn. Da kastede jeg mig ned og klagede højlydt: Ak, Gud Herre, du gør det jo af med Israels rest!

**14** Da kom Herrens ord til mig: **15** Menneske, til dine brødre, dine slægtninge, ja, til hele Israels hus siger Jerusalems indbyggere: »Hold jer borte fra Herren! Byen er vores. Vi har fået landet som ejendom.« **16** Sig derfor: Dette siger Gud Herren: Da jeg førte dem ud blandt folkene og spredte dem i landene, blev jeg en kort tid helligdom for dem i de lande, de var kommet til. **17** Sig derfor: Dette siger Gud Herren: Jeg bringer jer tilbage fra folkene, jeg samler jer fra de lande, hvor I blev spredt, og jeg giver jer Israels land. **18** Når de kommer hjem, skal de fjerne alle ækle og afskyelige guder. **19** Jeg giver dem et andet hjerte og en ny ånd i deres indre. Jeg fjerner stenhjertet fra deres krop og giver dem et hjerte af kød, **20** så de følger mine love og omhyggeligt holder mine bud. De skal være mit folk, og jeg vil være deres Gud. **21** Men dem, der af hjertet følger deres ækle og afskyelige guder, gengælder jeg deres færd, siger Gud Herren.

**22** Så løftede keruberne deres vinger, og samtidig løftede hjulene sig, og Israels Guds herlighed var oven over dem. **23** Herrens herlighed steg op fra byen og stillede sig på bjerget øst for byen. **24** Ånden løftede mig op og bragte mig til de landflygtige i Kaldæa i et syn ved Guds ånd; så forsvandt det syn, jeg havde set, fra mig. **25** Og jeg forkyndte alt det, Herren havde ladet mig se, for de landflygtige.

### Ez 12

#### Billedhandling om landflygtighed og fangenskab

**1** Herrens ord kom til mig: **2** Menneske, du bor i et genstridigt folk. De har øjne at se med, men ser ikke; de har ører at høre med, men hører ikke, for de er et genstridigt folk. **3** Du, menneske, saml de ting, du kan have med i landflygtighed, og drag bort, mens det er dag, og de ser på det. Du skal drage hjemmefra til et andet sted, mens de ser på det. Måske vil de så indse, at de er et genstridigt folk. **4** Mens det er dag, og de ser på det, skal du sætte de ting udenfor, du kan have med i landflygtighed. Når det bliver aften, skal du drage af sted, mens de ser på det, som om du bliver ført i landflygtighed; **5** mens de ser på det, skal du bryde hul i muren og gå ud gennem det. **6** Du skal tage dine ting på skulderen, mens de ser på det, og i bælgmørke skal du drage af sted, du skal tildække dit ansigt og ikke se landet. Jeg gør dig til et varsel for Israels hus.

**7** Jeg gjorde, hvad jeg havde fået befaling om. Mens det var dag, satte jeg de ting udenfor, jeg kunne have med i landflygtighed. Da det blev aften, brød jeg hul i muren og drog af sted i bælgmørke. Jeg tog mine ting på skulderen, mens de så på det. **8** Om morgenen kom Herrens ord til mig: **9** Menneske, har Israel, det genstridige folk, ikke spurgt dig, hvad det er, du gør? **10** Sig til dem: Dette siger Gud Herren: Det, du bærer på, er fyrsten i Jerusalem og hele Israel, som er i byen. **11** Du skal sige: Jeg er et varsel for jer. Sådan som jeg har gjort, skal det ske med dem: De skal gå i landflygtighed og fangenskab. **12** Fyrsten blandt dem skal tage sine ting på skulderen i bælgmørke og gå ud gennem muren, som man har brudt hul i, for at han kan gå ud gennem det. Han skal tildække sit ansigt, for at han ikke skal se landet.

**13** Jeg kaster mit net over ham, og han bliver fanget i mit garn. Jeg fører ham til Babylonien, kaldæernes land, men han kommer ikke til at se det. Dér skal han dø. **14** Alle dem, han har om sig til hjælp, alle hans tropper, vil jeg sprede for alle vinde, og jeg vil forfølge dem med draget sværd. **15** Så skal de forstå, at jeg er Herren, når jeg spreder dem blandt folkene og strør dem ud i landene. **16** Men jeg vil lade nogle få undslippe sværdet, sulten og pesten, så de kan fortælle de folk, de kommer til, om alle deres afskyelige handlinger. Så skal de forstå, at jeg er Herren.

**17** Herrens ord kom til mig: **18** Menneske, spis dit brød med skælven, og drik dit vand med bæven og bekymring! **19** Du skal sige til landets folk: Dette siger Gud Herren om Jerusalems indbyggere, om Israels land: Med bekymring skal de spise deres brød, og med ængstelse skal de drikke deres vand, for landet skal ligge øde uden beboere, fordi alle dets indbyggere har øvet vold. **20** Byerne, der nu er beboede, skal ligge i ruiner, og landet skal blive en ødemark. Så skal I forstå, at jeg er Herren.

**21** Herrens ord kom til mig: **22** Menneske, hvad er det for et ordsprog, I bruger om Israels land: »Tiden går, og alle syner slår fejl«? **23** Sig derfor til dem: Dette siger Gud Herren: Jeg vil få dette ordsprog til at forstumme; man skal ikke mere bruge det i Israel. Nej, sig til dem: »Tiden er nær, og alle syner går i opfyldelse.« **24** Der skal ikke mere være noget falsk syn eller nogen forførerisk spådom i Israel. **25** Jeg er Herren. Det, jeg taler, skal gå i opfyldelse. Det varer ikke længe! Jeg vil lade det, jeg taler, gå i opfyldelse i jeres levetid, genstridige folk, siger Gud Herren.

**26** Herrens ord kom til mig: **27** Menneske, hør hvad israelitterne siger: »Han ser syner om fremtiden, profeterer om fjerne tider.« **28** Sig derfor til dem: Dette siger Gud Herren: Nu varer det ikke længe! Alt, hvad jeg taler, skal gå i opfyldelse, siger Gud Herren.

### Ez 13

#### Veråb over de falske profeter

**1** Herrens ord kom til mig: **2** Menneske, du skal profetere imod Israels profeter, som selv profeterer, og sige til dem, der profeterer ud af eget hjerte: Hør Herrens ord! **3** Dette siger Gud Herren: Ve de tåbelige profeter, som følger egen indskydelse uden at have haft syner. **4** Israel, dine profeter er som ræve i ruinerne. **5** I har hverken stillet jer op i murbruddene eller rejst gærde om Israels hus, så det kunne holde stand i krigen på Herrens dag. **6** Deres syner var falske og deres spådomme løgn, når de sagde: »Herren siger«, for Herren havde ikke sendt dem. Alligevel ventede de, at det skulle gå i opfyldelse. **7** Var det ikke falske syner, I skuede? Var det ikke løgnespådomme, I kom med? I sagde: »Herren siger«, men jeg havde ikke talt noget. **8** Derfor siger Gud Herren: Fordi det er falsk, hvad I siger, og løgn, hvad I ser, kommer jeg over jer, siger Gud Herren. **9** Min hånd skal ramme de profeter, der har falske syner og spår løgn. De skal ikke sidde i mit folks råd, ikke skrives på Israels mandtalsliste og ikke komme til Israels land. Så skal I forstå, at jeg er Gud Herren.

**10** De fører mit folk vild og siger, at der er fred, skønt der ikke er fred; folket bygger en væg, og de pudser den med kalk. **11** Sig derfor til dem, der pudser væggen, at den vil vælte; når regnen skyller ned og haglene falder, når orkanen bryder løs, **12** så vælter væggen. Vil man så ikke sige til jer: »Hvor er den kalk, I pudsede med?« **13** Derfor siger Gud Herren: I min harme lader jeg orkanen bryde løs; i min vrede lader jeg regnen skylle ned, og fordi jeg er vred, falder der ødelæggende hagl. **14** Muren, I pudsede, river jeg ned og jævner med jorden, så grundmuren blottes; byen falder, og I omkommer. Så skal I forstå, at jeg er Herren. **15** Jeg giver min harme frit løb mod væggen og mod dem, der pudsede den, så man siger til jer: »Væggen er borte, og de, der pudsede den, er borte!« **16** Det var Israels profeter, der profeterede om Jerusalem og havde syner om fred, skønt der ikke var fred, siger Gud Herren.

**17** Du, menneske, vend dig mod de kvinder i dit folk, der profeterer ud af eget hjerte. Du skal profetere imod dem **18** og sige: Dette siger Gud Herren: Ve dem, når de syr bånd til ethvert håndled og laver hovedklæder i alle størrelser for at jage mennesker. Vil I jage mennesker i mit folk og holde mennesker i live til gavn for jer selv? **19** For nogle håndfulde byg og et par stykker brød vanhelliger I mig i mit folk. I dræber mennesker, som ikke skulle dø, og holder mennesker i live, som ikke skulle leve, når I lyver for mit folk, der må lytte til løgn. **20** Derfor siger Gud Herren: Jeg vender mig imod de bånd, I jager mennesker med, som var de fugle; jeg river dem af jeres arme, og de mennesker, I jagede, slipper jeg løs som fugle. **21** Jeg river jeres hovedklæder i stykker og redder mit folk ud af jeres hænder; de skal ikke mere være jagtbytte for jer. Så skal I forstå, at jeg er Herren.

**22** I bringer lidelse over den retfærdige ved jeres falskhed, skønt jeg ikke ville bringe lidelse over ham, og I opmuntrer den uretfærdige, så han ikke vender om fra sin onde vej, skønt jeg gerne ville lade ham leve. **23** Derfor skal I ikke mere have falske syner eller drive spådomskunst. Jeg redder mit folk ud af jeres hænder. Så skal I forstå, at jeg er Herren.

### Ez 14

#### Straffen over Jerusalems indbyggere for afgudsdyrkelse

**1** Nogle af Israels ældste kom til mig og satte sig foran mig. **2** Da kom Herrens ord til mig: **3** Menneske, disse mænd har ikke andet i tankerne end deres møgguder, og de har kun det for øje, som blev årsag til deres skyld. Skulle jeg virkelig lade mig rådspørge af dem? **4** Tal derfor til dem, og sig: Dette siger Gud Herren: Hver eneste israelit, som ikke har andet i tankerne end sine møgguder og kun har det for øje, der blev årsag til hans skyld, og som kommer til profeten, ham vil jeg, Herren, selv give svar på trods af hans mange møgguder. **5** Jeg vil gribe fat om hjertet på Israel, fordi de vendte mig ryggen på grund af alle deres møgguder.

**6** Sig derfor til Israels hus: Dette siger Gud Herren: Vend om! Vend jer bort fra jeres møgguder, vend jer bort fra alle jeres afskyelige handlinger. **7** Hver eneste israelit og hver eneste bosiddende fremmed i Israel, som vender mig ryggen og ikke har andet i tankerne end sine møgguder og kun har det for øje, der blev årsag til hans skyld, og som kommer til profeten, for at han skal rådspørge mig, ham vil jeg, Herren, selv give svar. **8** Jeg vender mig imod denne mand; jeg gør ham til et tegn og et ordsprog og udrydder ham af mit folk. Så skal I forstå, at jeg er Herren. **9** Men bliver profeten lokket til at tale selv, så er det mig, Herren, der har lokket denne profet. Jeg løfter min hånd mod ham og udsletter ham af mit folk, Israel. **10** Begge må bære deres straf; spørgeren og profeten er lige skyldige. **11** Israel skal ikke igen fare vild bort fra mig og blive uren ved alle sine overtrædelser. De skal være mit folk, og jeg vil være deres Gud, siger Gud Herren.

**12** Herrens ord kom til mig: **13** Menneske, når et land synder imod mig og er troløst, løfter jeg min hånd mod det. Jeg knækker brødets støttestav og sender sult over det; jeg udrydder både mennesker og dyr. **14** Havde disse tre mænd, Noa, Daniel og Job, levet i det land, så havde de reddet livet ved deres retfærdighed, siger Gud Herren. **15** Hvis jeg lod rovdyr hærge landet og affolke det, så det blev lagt øde og ingen turde færdes der for dyrene, **16** så kunne disse tre mænd, så sandt jeg lever, siger Gud Herren, hverken redde sønner eller døtre; kun de selv kunne reddes, når landet blev lagt øde. **17** Eller hvis jeg bragte sværdet over dette land og sagde, at sværdet skulle hærge landet, og jeg udryddede mennesker og dyr, **18** så kunne disse tre mænd, så sandt jeg lever, siger Gud Herren, hverken redde sønner eller døtre; kun de selv kunne reddes. **19** Eller hvis jeg sendte pest over det land og udøste min vrede i blod over det for at udrydde mennesker og dyr, **20** så kunne Noa, Daniel og Job, så sandt jeg lever, siger Gud Herren, hverken redde søn eller datter; men ved deres retfærdighed havde de reddet deres eget liv.

**21** For dette siger Gud Herren: Ja, jeg sender mine fire hårde straffe imod Jerusalem, sværd, sult, rovdyr og pest, for at udrydde mennesker og dyr. **22** Men der er nogle overlevende i byen, som bliver ført ud, sønner og døtre. Når de nu kommer over til jer, og I ser deres færd og gerninger, så finder I trøst for den ulykke, jeg bragte over Jerusalem, alt det, jeg bragte over den. **23** Når I ser deres færd og gerninger, bliver de jeres trøst. Så skal I forstå, at det ikke var uden grund, jeg gjorde alt det mod byen, siger Gud Herren.

### Ez 15

**1** Herrens ord kom til mig: **2** Menneske, hvad har vinstokken frem for alle andre træer, vinranken, der gror blandt skovens træer? **3** Kan man anvende den slags træ? Kan man lave en knage af det og hænge alt muligt på den? **4** Hvis man nu lader ilden fortære den, og ilden så fortærer begge ender af den og svider det midterste, kan man så anvende den til noget? **5** Man kunne ikke anvende den, da den var hel; hvordan skulle man så kunne det, når ilden har fortæret og svedet den? **6** Derfor siger Gud Herren: Ligesom jeg af skovens træer udleverer vinstokken til at blive fortæret af ilden, sådan udleverer jeg Jerusalems indbyggere. **7** Jeg vender mig imod dem, der undslap ilden, og ilden skal fortære dem. Så skal I forstå, at jeg er Herren, når jeg vender mig imod dem. **8** Landet gør jeg til en ørken på grund af deres troløshed, siger Gud Herren.

### Ez 16

#### Jerusalem, den utro kvinde

**1** Herrens ord kom til mig: **2** Menneske, fortæl Jerusalem om dens afskyelige handlinger, **3** og sig: Dette siger Gud Herren til Jerusalem: Du stammer fra kana’anæernes land, og dér blev du født; din far var amorit og din mor hittit. **4** Ved din fødsel, den dag du blev født, blev din navlestreng ikke skåret over, du blev ikke vasket ren og gnedet med salt, og du blev ikke lagt i svøb. **5** Ingen forbarmede sig over dig og gjorde blot én af disse ting af medlidenhed med dig. Du blev smidt ud på marken, den dag du blev født, fordi man kastede vrag på dig.

**6** Da jeg kom forbi og så dig ligge og sprælle i dit blod, sagde jeg til dig, som du lå dér i dit blod: »Du skal beholde livet! **7** Jeg vil gøre dig talrig som planterne på marken.« Du voksede op og blev stor, og du blev kønsmoden; dine bryster blev faste, og hårvæksten voksede frem. Men du var nøgen og bar.

**8** Da jeg kom forbi dig og så, at din tid var inde, tiden til elskov, bredte jeg min kappe over dig og dækkede dit køn. Jeg gav dig min ed og indgik en pagt med dig, så du blev min, siger Gud Herren. **9** Jeg vaskede dig, skyllede blodet af dig og salvede dig med olie. **10** Jeg klædte dig i broget tøj, gav dig sandaler af delfinskind på fødderne, bandt et skærf af fint linned om dig og dækkede dit hoved med et finvævet slør. **11** Jeg gav dig smykker, ringe på armene og kæde om halsen. **12** Jeg gav dig næsering og øreringe og satte en prægtig krone på dit hoved. **13** Du smykkede dig med guld og sølv, du var klædt i fint linned, finvævet slør og broget tøj, din føde var finmel, honning og olie. Du blev meget smuk, du fik kongelig værdighed. **14** Blandt folkene fik du ry for din skønhed, som var fuldendt ved al den pragt, jeg havde iført dig, siger Gud Herren.

**15** Men i tillid til din skønhed og dit ry gav du dig til at hore. Med dit hor overøste du enhver, der kom forbi, og du blev hans. **16** Af dine klæder lavede du spraglede offerhøje og horede på dem. Du gik ind til ham, og du blev hans. **17** Af de prægtige smykker af guld og sølv, som jeg havde givet dig, lavede du figurer af mænd og horede med dem. **18** Du hyllede dem i dine brogede klæder og satte min olie og røgelse frem til dem. **19** Den mad, jeg havde givet dig, finmelet, olien og honningen, jeg havde givet dig at spise, satte du frem til dem, en liflig duft. Sådan gik det for sig, siger Gud Herren. **20** De sønner og døtre, du havde født mig, ofrede du til dem, så de kunne spise dem. Var det ikke nok, at du horede? **21** Behøvede du også at slagte og ofre mine sønner til dem?

**22** Mens du begik alle dine afskyelige handlinger og horede, glemte du din ungdom, da du var nøgen og bar og lå og sprællede i dit blod. **23** Men efter al din ondskab – ve dig, ve, siger Gud Herren – **24** byggede du dig en forhøjning og anlagde en høj på hvert eneste torv; **25** på alle gadehjørner byggede du din høj. Du gjorde din skønhed til noget afskyeligt, du spredte benene for enhver, der kom forbi, og horede og horede. **26** Du horede med dine naboer egypterne med deres store lem; du horede og horede og krænkede mig. **27** Da løftede jeg min hånd imod dig og skar ned på de ydelser, der tilkom dig. Jeg prisgav dig til dine fjender, filisterkvinderne, der skammede sig over dit skamløse liv. **28** Så horede du med assyrerne, fordi du ikke havde fået nok; du horede med dem, men fik stadig ikke nok. **29** Så udstrakte du dit hor helt til kræmmerlandet, til Kaldæa, men heller ikke dér fik du nok. **30** Hvor var dit hjerte sygt af begær, siger Gud Herren, når du som en anmassende skøge gjorde alt dette, **31** byggede din forhøjning på alle gadehjørner og anlagde din høj på hvert eneste torv. Men du var ikke som andre skøger, for du var ligeglad med skøgeløn. **32** Når en kvinde begår ægteskabsbrud, tager hun fremmede mænd i stedet for sin egen mand, **33** og skøger får betaling. Du derimod giver gaver til alle dine elskere, du køber dem til at komme til dig alle vegne fra, så du kan hore. **34** Du har det modsat andre kvinder med dit hor. Det er ikke dig, der bliver opsøgt til hor; men du giver skøgegaver og tager ikke selv imod skøgeløn. Sådan er du modsat de andre.

**35** Derfor, hør Herrens ord, skøge! **36** Dette siger Gud Herren: Du blottede dit køn under dine blødninger og horede med dine elskere og med dine afskyelige møgguder, ligesom du dræbte de sønner, du gav dem. **37** Derfor samler jeg nu alle dine elskere, som du brændte af begær efter, både dem, du elskede, og dem, du hadede. Jeg samler dem om dig alle vegne fra og blotter dit køn, så de kan se dig i al din nøgenhed. **38** Så idømmer jeg dig den straf, der gælder for kvinder, som begår ægteskabsbrud og udgyder blod; jeg rammer dig med blod, harme og skinsyge. **39** Jeg giver dig i deres hænder. De skal rive din forhøjning ned og jævne dine høje med jorden; de skal rive klæderne af dig, tage dine prægtige smykker og lade dig ligge nøgen og bar. **40** De fører en flok imod dig, de stener dig og hugger dig ned med deres sværd; **41** de brænder dine huse ned og bringer straf over dig for øjnene af mange kvinder. Jeg gør ende på dit hor, og du kommer ikke mere til at give skøgegaver. **42** Min harme skal ramme dig, til min skinsyge forsvinder, så jeg kan falde til ro og ikke mere være krænket. **43** Fordi du glemte din ungdom og ophidsede mig med alt dette, vil jeg nu gengælde dig din færd, siger Gud Herren; du skal ikke føje skamløshed til alle dine afskyelige handlinger.

**44** Enhver, der bruger ordsprog, vil sige om dig: »Som mor, så datter.« **45** Du er din mors datter, hun vragede sin mand og sine sønner. Du er dine søstres søster, de vrager deres mænd og deres sønner. Jeres mor var hittit og jeres far amorit. **46** Samaria var din storesøster; hun og hendes døtre boede nord for dig, og din lillesøster Sodoma og hendes døtre boede syd for dig. **47** Du fulgte ikke i deres spor og handlede ikke afskyeligt som de. Men det varede kun kort, så var du mere fordærvet end de i alt, hvad du gjorde.

**48** Så sandt jeg lever, siger Gud Herren: Din søster Sodoma og hendes døtre har ikke handlet som du og dine døtre. **49** For dette var din søster Sodomas synd: Hun og hendes døtre levede i storhed, overflod og sorgløs tryghed, men rakte ikke de hjælpeløse og fattige hånden. **50** De blev hovmodige og gjorde, hvad der var afskyeligt for mig. Da jeg så det, fjernede jeg dem.

**51** Samaria syndede ikke halvt så meget som du; du handlede langt mere afskyeligt end de. Med alle dine afskyelige handlinger lod du dine søstre fremstå som retfærdige. **52** Bær nu selv din skændsel, hvormed du har skaffet dine søstre oprejsning. Ved dine synder, som er mere afskyelige end deres, fremstår de mere retfærdige end du. Skam over dig! Bær din skændsel, der lod dine søstre fremstå som retfærdige.

**53** Jeg vender deres skæbne, Sodomas og hendes døtres skæbne tillige med Samarias og hendes døtres skæbne. Og jeg vender din skæbne midt iblandt dem, **54** så du må bære din skændsel og blive beskæmmet over alt det, du gjorde, så du skaffede dem trøst. **55** Din søster Sodoma og hendes døtre skal blive, hvad de var engang, og din søster Samaria og hendes døtre skal blive, hvad de var engang, og du og dine døtre skal blive, hvad I var engang.

**56** Var det ikke dig, der snakkede om din søster Sodoma i din egen storheds tid, **57** før din ondskab blev afsløret, dengang aramæerkvinderne og alle deres naboer, filisterkvinderne, spottede dig og talte foragteligt om dig alle vegne? **58** Din skamløshed og dine afskyelige handlinger må du selv bære, siger Herren.

**59** Dette siger Gud Herren: Jeg gør mod dig, hvad du gjorde, da du ringeagtede eden og brød pagten. **60** Jeg husker på min pagt med dig i din ungdom, og jeg vil oprette en evig pagt med dig. **61** Du skal huske din færd og blive beskæmmet, når jeg tager dine søstre, både dem, der er ældre, og dem, der er yngre end du, og gør dem til dine døtre, skønt de ikke hørte til pagten med mig. **62** Jeg opretter min pagt med dig. Så skal du forstå, at jeg er Herren. **63** Når jeg tilgiver dig, skal du huske alt, hvad du har gjort, så du skammer dig på grund af din skændsel og ikke mere åbner munden, siger Gud Herren.

### Ez 17

#### Lignelse om Jerusalems sidste konger

**1** Herrens ord kom til mig: **2** Menneske, tal i gåder og lignelser til Israels hus, **3** og sig: Dette siger Gud Herren:

> Den store ørn  
> med det store vingefang  
> og de lange vinger,  
> med tæt og broget fjerdragt,  
> kom til Libanon.  
> Den tog cedertræets top,  
>  **4** rev topskuddet af,  
> den bragte det til kræmmerlandet  
> og satte det i handelsbyen.  
>  **5** Så tog ørnen en af landets planter  
> og plantede den i muldjord;  
> ved det strømmende vand  
> satte den en stikling.  
>  **6** Den spirede og blev en vinstok  
> med lav og krybende vækst,  
> hvis ranker rakte efter ørnen,  
> og hvis rødder gik ind under den.  
> Det blev en vinstok,  
> der skød kviste  
> og satte grene.  
>  **7** Men der kom en anden stor ørn  
> med stort vingefang  
> og vældig fjerdragt.  
> Nu bøjede vinstokken  
> sine rødder imod den,  
> og fra det bed, hvor den var plantet,  
> strakte den sine ranker hen mod ørnen,  
> for at den skulle give den vand.  
>  **8** I den gode jord  
> ved det strømmende vand  
> var den plantet  
> for at sætte ranker  
> og bære frugt  
> og blive en prægtig vinstok.

**9** Du skal sige: Dette siger Gud Herren:

> Vil det lykkes?  
> Bliver dens rødder ikke rykket op  
> og frugten revet af?  
> Visner alle de friske blade ikke?  
> Der skal ikke stor kraft  
> eller en stærk hær  
> til at rive den fra roden.  
>  **10** Den blev plantet,  
> vil det lykkes?  
> Vil den ikke visne,  
> når østenvinden  
> rammer den,  
> visne i det bed, hvor den groede?

**11** Herrens ord kom til mig: **12** Sig til det genstridige folk: Forstår I ikke, hvad det betyder? Du skal sige: Babylons konge kom til Jerusalem og tog dens konge og stormænd og førte dem med sig til Babylon. **13** Så tog han en af den kongelige slægt, sluttede en pagt med ham og tog ham i ed. De mægtige i landet tog han med, **14** for at riget skulle holdes nede og ikke rejse sig, men holde hans pagt og bestå. **15** Men han gjorde oprør mod babylonerkongen og sendte sine folk til Egypten for at få heste og en stor hær. Vil det lykkes? Slipper den, der gør sådan, godt fra det? Han har brudt pagten; slipper han godt fra det? **16** Så sandt jeg lever, siger Gud Herren: Han ringeagtede sin ed og brød pagten med den konge, som havde indsat ham. Derfor skal han dø dér, hvor din konge bor, i Babylon. **17** Farao med sin vældige hær og sine store skarer kan ikke redde ham i krigen, når der kastes volde op og bygges angrebsramper og mange mennesker udryddes. **18** Han har ringeagtet eden og brudt pagten, skønt han havde givet håndslag. Alt det har han gjort, og det slipper han ikke godt fra!

**19** Derfor siger Gud Herren: Så sandt jeg lever: Fordi han ringeagtede min ed og brød min pagt, vil jeg lade ham undgælde. **20** Jeg kaster mit net over ham, og han bliver fanget i mit garn. Så fører jeg ham til Babylon, og dér fælder jeg dom over ham for den troløshed, han viste mig. **21** Alle hans udvalgte tropper skal falde for sværdet; resten skal spredes for alle vinde. Så skal I forstå, at jeg er Herren. Jeg har talt!

**22** Dette siger Gud Herren: Jeg vil tage et sart skud fra toppen af det høje cedertræ, jeg river topskuddet af og planter det på det høje, knejsende bjerg. **23** På Israels højeste bjerg planter jeg det. Det skal sætte grene og bære frugt, så det bliver et prægtigt træ; alle vingede fugle skal bo i det, i nålehangets skygge skal de bo. **24** Så skal alle skovens træer forstå, at jeg er Herren. Jeg ydmyger det høje træ og ophøjer det lave, jeg lader det friske træ visne og lader det visne blomstre. Jeg, Herren, har talt, og jeg vil gøre det.

### Ez 18

#### Enhver skal undgælde for egne handlinger

**1** Herrens ord kom til mig: **2** Hvad er det for et ordsprog, I bruger om Israels land:

> Fædrene spiser sure druer,  
> og sønnerne får stumpe tænder.

**3** Så sandt jeg lever, siger Gud Herren: I skal ikke mere bruge dette ordsprog i Israel. **4** Alle menneskers liv tilhører mig; faderens liv såvel som sønnens liv tilhører mig. Den, der synder, skal dø!

**5** Når en mand er retfærdig, øver han ret og retfærdighed. **6** Han holder ikke måltid på bjergene og løfter ikke sine øjne til Israels møgguder. Han skænder ikke anden mands hustru og ligger ikke hos en kvinde, der har sine blødninger. **7** Han udnytter ikke nogen, men giver skyldneren hans pant tilbage. Han røver ikke bytte, men giver brød til de sultne og klæder til de nøgne. **8** Han låner ikke ud mod renter og driver ikke åger. Han holder sig fra uret og fælder redelig dom mand og mand imellem. **9** Han følger mine love og holder mine bud og handler redeligt. Han er retfærdig, han skal bevare livet, siger Gud Herren.

**10** Så får han en søn, der bliver voldsmand og udgyder blod og gør blot én af de ting, **11** faderen aldrig selv har gjort. Han holder måltid på bjergene. Han skænder anden mands hustru. **12** Han udnytter de hjælpeløse og fattige. Han røver bytte. Han giver ikke pant tilbage. Han løfter sine øjne til møgguderne og handler afskyeligt. **13** Han låner ud mod renter og driver åger. Skal han så leve? Nej, han skal ikke leve! Han har gjort alle disse afskyelige ting, og han skal lide døden. Hans blod skal komme over ham selv.

**14** Så får også han en søn, som ser alle de synder, hans far har begået; han ser dem, men begår dem ikke. **15** Han holder ikke måltid på bjergene og løfter ikke sine øjne til Israels møgguder. Han skænder ikke anden mands hustru. **16** Han udnytter ikke nogen og tager ikke pant. Han røver ikke bytte, men giver brød til de sultne og klæder til de nøgne. **17** Han holder sig fra uret. Han tager ikke renter og driver ikke åger. Han holder mine bud og følger mine love. Han skal ikke dø for sin fars synd, han skal bevare livet. **18** Men hans far, der har øvet vold, røvet bytte og handlet ondt blandt sine landsmænd, han skal dø for sin synd. **19** I spørger: »Hvorfor skal sønnen ikke bære straffen for sin fars synd?« Sønnen har øvet ret og retfærdighed, han har omhyggeligt fulgt alle mine love. Han skal bevare livet. **20** Men det menneske, der synder, skal dø. En søn skal ikke bære straffen for sin fars synd, og en far skal ikke bære straffen for sin søns synd. Den retfærdiges retfærdighed skal virke tilbage på ham selv, og den uretfærdiges uretfærdighed skal virke tilbage på ham selv.

**21** Men når den uretfærdige vender om fra alle de synder, han har begået, og holder alle mine love og øver ret og retfærdighed, skal han bevare livet; han skal ikke dø. **22** Ingen af de overtrædelser, han har begået, skal huskes. Ved den retfærdighed, han har øvet, skal han leve. **23** Skulle jeg ønske den uretfærdiges død? siger Gud Herren. Skal han ikke bevare livet, når han vender om fra sine handlinger?

**24** Men hvis den retfærdige vender om fra sin retfærdighed og øver uret, så han gør alle de afskyelige handlinger, den uretfærdige gør, skulle han så leve? Ingen af de retfærdige gerninger, han har øvet, skal huskes. For sin troløshed og sin synd skal han dø. **25** I siger: »Herren handler ikke rimeligt.« Hør dog, Israels hus: Handler jeg ikke rimeligt? Er det ikke jer, der ikke handler rimeligt? **26** Hvis den retfærdige vender om fra sin retfærdighed og øver uret, så skal han dø for det; han skal dø for den uret, han øvede. **27** Og hvis den uretfærdige vender om fra den uretfærdighed, han har begået, og øver ret og retfærdighed, skal han bevare sit liv. **28** Han ser alle de overtrædelser, han har begået, og vender om fra dem. Han skal bevare livet; han skal ikke dø. **29** Israels hus siger: »Herren handler ikke rimeligt.« Handler jeg ikke rimeligt, Israels hus? Er det ikke jer, der ikke handler rimeligt?

**30** Derfor vil jeg dømme jer, Israels hus, hver især efter jeres handlinger, siger Herren. Vend om! Vend jer bort fra alle jeres overtrædelser, så de ikke bliver årsag til skyld. **31** Kast jeres overtrædelser bort, skab jer et nyt hjerte og en ny ånd! Hvorfor vil I dø, Israels hus? **32** Jeg ønsker ikke nogens død, siger Gud Herren. Vend om, så skal I leve!

### Ez 19

#### Dødsklage over kongehuset

**1** Syng en dødsklage over Israels fyrster **2** og sig:

> En hunløve var din mor  
> blandt løver!  
> Hun lå blandt ungløver,  
> hun opfostrede sine unger.  
>  **3** Hun opdrog en af sine unger,  
> den blev ungløve;  
> den lærte at sønderrive bytte,  
> den åd mennesker.  
>  **4** Folkene hørte om den,  
> og den blev fanget i deres faldgrube.  
> Så trak de den med kroge  
> til Egyptens land.  
>  **5** Hun ventede længe,  
> hun forstod, at hendes håb var ude.  
> Så tog hun en anden af sine unger  
> og gjorde den til ungløve.  
>  **6** Den færdedes blandt løverne  
> og blev ungløve;  
> den lærte at sønderrive bytte,  
> den åd mennesker.  
>  **7** Den knuste deres borge,  
> lagde deres byer i ruiner,  
> så landet og dets beboere  
> stivnede af skræk ved dens brøl.  
>  **8** Så sendte de folk imod den  
> fra landene rundt om;  
> de kastede deres net over den,  
> den blev fanget i deres faldgrube.  
>  **9** Med kroge trak de den i bur  
> og slæbte den til Babylons konge;  
> de spærrede den inde,  
> så dens brøl ikke længere kunne høres  
> i Israels bjerge.

>  **10** Din mor var som en vinstok i vingården,  
> plantet, hvor der var vand.  
> Den fik ranker og bar frugt,  
> for der var strømmende vand.  
>  **11** Den fik kraftige grene,  
> egnede til herskerstave;  
> dens stamme rakte op mellem skyerne,  
> synlig ved sin højde og sine mange ranker.  
>  **12** Men i harme blev den rykket op  
> og kastet ud på jorden.  
> Østenvinden fik den til at visne,  
> dens frugt blev revet af,  
> dens kraftige grene visnede,  
> ilden fortærede dem.  
>  **13** Nu er den plantet i ørkenen,  
> i det tørre, tørstende land.  
>  **14** Ild slog ud fra dens stamme  
> og fortærede kviste og frugt;  
> der blev ingen kraftig gren tilbage,  
> ingen herskerstav!

Dette er en dødsklage, og en dødsklage er det blevet.

### Ez 20

#### Forfædrenes troløshed

**1** I det syvende år på den tiende dag i den femte måned kom nogle af Israels ældste for at rådspørge Herren, og de satte sig foran mig. **2** Da kom Herrens ord til mig: **3** Menneske, tal til Israels ældste, og sig til dem: Dette siger Gud Herren: Kommer I for at rådspørge mig? Så sandt jeg lever: Jeg vil ikke lade mig rådspørge af jer, siger Gud Herren.

**4** Du skal dømme dem! Du skal dømme, menneske! Fortæl dem om deres fædres afskyelige handlinger, **5** og sig til dem: Dette siger Gud Herren: Dengang jeg udvalgte Israel, løftede jeg hånden og aflagde ed til Jakobs hus; jeg gav mig til kende for dem i Egypten, løftede hånden og svor: Jeg er Herren jeres Gud. **6** Dengang løftede jeg hånden og svor, at jeg ville føre dem ud af Egypten til et land, jeg havde udsøgt til dem, et land der flyder med mælk og honning, det herligste af alle lande.

**7** Så sagde jeg til dem: Kast de ækle guder ud, som jeres øjne er rettet imod, og gør jer ikke urene ved Egyptens møgguder. Jeg er Herren jeres Gud. **8** Men de trodsede mig og ville ikke adlyde mig. Ingen af dem kastede de ækle guder ud, som deres øjne var rettet imod; de forlod ikke Egyptens møgguder. Da sagde jeg, at jeg ville udøse min harme over dem og give min vrede mod dem frit løb i Egypten. **9** Men for mit navns skyld måtte jeg handle, så det ikke skulle blive vanæret hos de folk, de boede iblandt; for jeg havde givet mig til kende for øjnene af dem, da jeg førte israelitterne ud af Egypten. **10** Derfor førte jeg dem ud af Egypten og ud i ørkenen.

**11** Jeg gav dem mine love og forkyndte dem mine bud. Det menneske, der holder dem, bevarer livet ved dem. **12** Også mine sabbatter gav jeg dem som tegn mellem mig og dem, så de kunne forstå, at jeg, Herren, helliger dem. **13** Men Israels hus trodsede mig i ørkenen. De fulgte ikke mine love, men forkastede mine bud. Det menneske, der holder dem, bevarer livet ved dem. Mine sabbatter vanhelligede de groft. Da sagde jeg, at jeg ville udøse min harme over dem og tilintetgøre dem i ørkenen. **14** Men for mit navns skyld måtte jeg handle, så det ikke blev vanæret hos de folk, som havde set, at jeg førte dem ud. **15** Derfor løftede jeg min hånd i ørkenen og svor, at jeg ikke ville bringe dem til det land, jeg havde givet dem, et land der flyder med mælk og honning, det herligste af alle lande; **16** for mine bud havde de forkastet, mine love havde de ikke fulgt, og mine sabbatter havde de vanhelliget; af hjertet fulgte de deres møgguder. **17** Men jeg skånede dem for tilintetgørelse og gjorde det ikke af med dem i ørkenen.

**18** Så sagde jeg til deres sønner i ørkenen: I må ikke følge jeres fædres love og holde deres bud og gøre jer urene ved deres møgguder. **19** Jeg er Herren, jeres Gud. Følg mine love, og hold omhyggeligt mine bud! **20** Mine sabbatter skal I holde hellige; de skal være tegn mellem mig og jer, så I kan forstå, at jeg er Herren, jeres Gud. **21** Men sønnerne trodsede mig. De fulgte ikke mine love, og mine bud holdt de ikke omhyggeligt. Det menneske, der holder dem, bevarer livet ved dem. Mine sabbatter vanhelligede de. Da sagde jeg, at jeg ville udøse min harme over dem og give min vrede frit løb mod dem i ørkenen. **22** Men jeg trak min hånd tilbage. For mit navns skyld måtte jeg handle, så det ikke blev vanæret hos de folk, som selv havde set, at jeg førte dem ud. **23** Derfor løftede jeg min hånd i ørkenen og svor, at jeg ville sprede dem blandt folkene og strø dem ud i landene, **24** fordi de ikke havde holdt mine bud, men havde forkastet mine love og vanhelliget mine sabbatter; deres øjne hang ved fædrenes møgguder. **25** Så gav jeg dem love, som ikke var gode, og bud, som de ikke kunne bevare livet ved; **26** jeg gjorde dem urene ved deres gaver, når de ofrede alt det, der kom først ud af moderlivet. Så kunne jeg slå dem med rædsel, for at de skulle forstå, at jeg er Herren.

**27** Tal derfor til Israels hus, menneske, og sig til dem: Dette siger Gud Herren: Endnu en gang hånede jeres fædre mig i deres troløshed mod mig. **28** Da jeg havde ført dem til det land, som jeg med løftet hånd havde svoret at give dem, og da de så alle de høje bakker og alle de løvrige træer, bragte de deres slagtofre og frembar deres gaver, som krænkede mig; de lod liflig duft stige op og udgød drikofre. **29** Da sagde jeg til dem: »Hvad er det for en offerhøj, I går til!« – Derfor hedder det offerhøj den dag i dag. – **30** Sig derfor til Israels hus: Dette siger Gud Herren: Vil I gøre jer urene på samme måde som jeres fædre og hore med deres ækle guder? **31** Når I bringer jeres gaver og lader jeres sønner gå gennem ilden, bliver I urene ved alle jeres møgguder den dag i dag. Skulle jeg lade mig rådspørge af jer, Israels hus? Så sandt jeg lever, siger Gud Herren: Jeg vil ikke lade mig rådspørge af jer. **32** Det, I har i tankerne, når I siger: »Vi vil være som folkeslagene, som andre landes folk, og dyrke træ og sten«, det skal ikke ske.

#### Omvendelse og frelse

**33** Så sandt jeg lever, siger Gud Herren: Med stærk hånd og løftet arm og med udøst harme vil jeg herske over jer. **34** Jeg fører jer bort fra folkene, og med stærk hånd og løftet arm og med udøst harme samler jeg jer fra de lande, hvor I blev spredt. **35** Så fører jeg jer ud i folkenes ørken, og dér fælder jeg dom over jer ansigt til ansigt med jer. **36** Som jeg fældede dom over jeres fædre i Egyptens ørken, sådan vil jeg fælde dom over jer, siger Gud Herren. **37** Så lader jeg jer passere under hyrdestaven og fører jer ind i pagtens bånd. **38** Oprørerne og dem, der brød med mig, skiller jeg ud fra jer; jeg fører dem ud af det land, hvor de har boet som fremmede, men i Israels land kommer de ikke ind. Så skal I forstå, at jeg er Herren.

**39** Israels hus, dette siger Gud Herren: Gå alle sammen hen og dyrk jeres møgguder, men siden hen skal I adlyde mig, og mit hellige navn skal I ikke mere vanhellige med jeres gaver og jeres møgguder. **40** På mit hellige bjerg, på Israels højeste bjerg, siger Gud Herren, dér skal Israels hus, alle i landet, dyrke mig. Dér vil jeg tage nådigt imod dem, ja, dér ønsker jeg at få jeres afgifter og førstegrødegaver, alle jeres helliggaver. **41** Jeg tager nådigt imod jer som liflig offerduft, når jeg fører jer bort fra folkene og samler jer fra de lande, hvor I blev spredt, og jeg viser min hellighed på jer for øjnene af folkene. **42** Så skal I forstå, at jeg er Herren, når jeg bringer jer til Israels land, til det land jeg med løftet hånd svor at give jeres fædre. **43** Dér skal I huske jeres færd og alle de gerninger, I gjorde jer urene ved, og I skal væmmes ved alt det onde, I har gjort. **44** Så skal I forstå, at jeg er Herren, når jeg handler mod jer for mit navns skyld, Israels hus, og ikke for jeres onde færd og jeres fordærvelige handlinger, siger Gud Herren.

### Ez 21

#### Profeti mod Sydlandet

**1** Herrens ord kom til mig: **2** Menneske, vend dig mod Teman! Du skal profetere imod Syden og bruge profetord imod skovlandet i syd. **3** Du skal sige til Sydlandets skov: Hør Herrens ord! Dette siger Gud Herren: Jeg vil sætte ild til dig; den skal fortære alle dine friske træer og alle dine visne træer. Den blussende flamme slukkes ikke, og fra syd til nord bliver alle ansigter forbrændt af den. **4** Alle mennesker skal se, at jeg, Herren, har antændt den. Den slukkes ikke!

#### Herrens sværd mod Jerusalem og Israel

**5** Men jeg sagde: Ak, Gud Herre, de vil sige om mig: »Taler han nu igen i lignelser?«

**6** Da kom Herrens ord til mig: **7** Menneske, vend dig mod Jerusalem! Du skal profetere imod helligdommene og bruge profetord imod Israels land. **8** Du skal sige til Israels land: Dette siger Herren: Nu kommer jeg over dig! Jeg trækker mit sværd af skeden og udrydder både dine retfærdige og dine uretfærdige. **9** Fordi jeg vil udrydde både dine retfærdige og dine uretfærdige, farer mit sværd af skeden mod alle mennesker fra syd til nord. **10** Så skal alle mennesker forstå, at jeg, Herren, har trukket mit sværd af skeden; det vender ikke tilbage.

**11** Og du, menneske, du skal sukke. Med rystende lænder og i bitter smerte skal du sukke for øjnene af dem. **12** Når de så spørger dig: »Hvad sukker du over?« skal du svare: »Over et budskab; når det indtræffer, skal alle hjerter ængstes, alle hænder synke, modet svigte og alle knæ blive bløde. Det indtræffer, og det skal ske, siger Gud Herren.«

**13** Herrens ord kom til mig: **14** Menneske, du skal profetere og sige: Dette siger Herren:

> Sværdet, sværdet er hvæsset,  
> det er slebet.  
>  **15** Det er hvæsset til slagtning,  
> det er slebet og lyner.

– Kan vi fryde os? Du har forkastet min søns herskerstav, hvert træ. –

>  **16** Det gives til slibning,  
> så hånden kan gribe det.  
> Det er et hvæsset,  
> det er et slebet sværd,  
> dræberen får i hånden.  
>  **17** Du skal klage og jamre, menneske,  
> for det er rettet mod mit folk,  
> mod alle Israels fyrster;  
> de er overgivet til sværdet sammen med mit folk.  
> Derfor skal du slå dig på hoften!

**18** – For det er prøvet, men hvad er det, når du også har forkastet herskerstaven? Det sker ikke, siger Gud Herren. –

>  **19** Men du, menneske, du skal profetere  
> og slå hænderne sammen.  
> Sværdet rammer igen og igen,  
> det er et sværd, der dræber,  
> det store dræbersværd,  
> der hvirvler om dem.  
>  **20** Hjertet skal skælve,  
> og mange skal snuble,  
> når jeg sender slagtesværdet  
> mod alle deres byer.  
> Ve, det er dannet til at lyne,  
> det er slebet til at slagte.  
>  **21** Ret din hvæssede æg til højre og venstre,  
> hvorhen din klinge vender sig!  
>  **22** Ja, jeg slår hænderne sammen,  
> jeg stiller min harme.  
> Jeg, Herren, har talt!

#### Billedhandling om babylonerkongens angreb

**23** Herrens ord kom til mig: **24** Du, menneske, du skal afmærke to veje, som babylonerkongens sværd kan følge; begge skal udgå fra samme land. Tilhug et vejmærke; tilhug det, hvor vejene til byerne begynder. **25** Du skal afmærke veje, som sværdet kan følge til ammonitternes Rabba og til Juda med det befæstede Jerusalem. **26** For Babylons konge står ved skillevejen, hvor de to veje begynder, for at tage varsler; han ryster pilene, han spørger husguderne, han undersøger leveren. **27** I højre hånd får han loddet med Jerusalem. Han vil bringe murbrækkerne i stilling, åbne munden til kampråb, løfte stemmen til krigsråb. Han bringer murbrækkerne i stilling imod portene, kaster volde op og bygger angrebsramper.

**28** I folkets øjne er det en falsk spådom; de har jo fået sikre løfter. Men han skal minde dem om deres skyld, og de bliver taget til fange. **29** Derfor siger Gud Herren: I gør mig opmærksom på jeres skyld, når I afslører jeres overtrædelser og åbenbarer jeres synder i alle jeres gerninger; fordi jeg bliver opmærksom på jer, skal I tages til fange med magt.

**30** Men du, Israels fyrste, du vanhellige og ugudelige, din dag kommer, og du får din endelige straf. **31** Dette siger Gud Herren: Tag din turban af, og læg din krone! Som det var, skal det ikke være. Det lave skal ophøjes, det høje skal ydmyges! **32** Ødelæggelse, ødelæggelse, ødelæggelse bringer jeg.

Det skal dog ikke ske, før han, som jeg overdrager domsmagten til, kommer.

#### Herrens sværd mod ammonitterne

**33** Du, menneske, du skal profetere og sige: Dette siger Gud Herren mod ammonitterne og deres spot. Du skal sige:

> Sværdet, sværdet  
> er draget til at slagte,  
> slebet til at ødelægge,  
> det glimter som lynet.

**34** Du har modtaget falske syner og løgnespådomme om, at sværdet skal ramme de vanhellige gudløse i nakken, når deres dag kommer, og de får deres endelige straf. **35** Stik sværdet i skeden! På det sted, du blev skabt, i det land, du stammer fra, vil jeg dømme dig. **36** Jeg udøser min harme over dig, jeg blæser min vredes ild imod dig og giver dig i hænderne på grusomme mennesker, mestre i at ødelægge. **37** Du bliver ildens bytte, dit blod skal flyde i landet. Ingen skal længere huske dig. Jeg, Herren, har talt!

### Ez 22

#### Jerusalem, blodets by

**1** Herrens ord kom til mig: **2** Du, menneske, du skal dømme, du skal dømme blodets by! Du skal fortælle den om alle dens afskyelige handlinger. **3** Du skal sige: Dette siger Gud Herren: Tiden er kommet for byen, der udgyder blod i sine gader. Den fremstiller møgguder, så den bliver uren. **4** Du har pådraget dig skyld ved det blod, du udgyder; du er blevet uren ved de møgguder, du fremstiller. Din tid er nær, du har nået dit åremål! Derfor gør jeg dig til spot og spe for folkene og landene; **5** både de nære og de fjerne vil gøre nar af dig. Du bliver berygtet for urenhed, og du er fyldt med rædsler. **6** Til dig er Israels fyrster kommet for at udgyde blod, hver fra sin slægt. **7** De vanærer fædre og mødre i dig, mod fremmede øver de vold, og de udnytter faderløse og enker. **8** Du ringeagter mine helliggaver og vanhelliger mine sabbatter. **9** Handelsmænd er kommet til dig for at udgyde blod. På bjergene holder de måltid; de handler skamløst i dig. **10** De blotter deres fars køn, de voldtager den, der er uren under sine blødninger. **11** De handler afskyeligt med anden mands hustru, skamløst skænder de deres svigerdøtre, de voldtager deres søster, deres egen fars datter. **12** De lader sig bestikke til at udgyde blod. Du tager rente og driver åger, og ved undertrykkelse skaffer du dig uretmæssig vinding fra dine landsmænd. Men mig har du glemt, siger Gud Herren!

**13** Jeg slår hænderne sammen på grund af den uretmæssige vinding, du har skaffet dig, og det blod, der flyder i dine gader. **14** Kan dit hjerte holde stand, og er dine hænder stærke nok, den dag jeg gengælder dig? Jeg, Herren, har talt, og jeg vil gøre det. **15** Jeg spreder dig blandt folkene og strør dig ud i landene; jeg gør en ende på din urenhed. **16** For gennem dig er jeg blevet vanæret for øjnene af folkene. Så skal du forstå, at jeg er Herren.

#### Israel i smelteovnen

**17** Herrens ord kom til mig: **18** Menneske, for mig er Israels hus blevet slagger. Det hele, sølv, kobber, tin, jern og bly, er blevet slagger i ovnen. **19** Derfor siger Gud Herren: Fordi I alle er blevet slagger, vil jeg samle jer inde i Jerusalem. **20** Som man samler sølv, kobber, jern, bly og tin i en ovn, så man kan blæse ilden op og smelte det, sådan samler jeg jer i min vrede og harme; jeg lægger jer til rette og smelter jer. **21** Jeg samler jer og blæser min vredes ild op imod jer, så I smelter i den. **22** Som man smelter sølv i en ovn, skal I smeltes i byen. Så skal I forstå, at jeg er Herren. Jeg udøser min harme over jer.

**23** Herrens ord kom til mig: **24** Menneske, sig til landet: Du blev ikke renset og fik ikke regn på vredens dag. **25** Dine fyrster er som brølende løver, der sønderriver bytte. De æder mennesker, river rigdomme og kostbarheder til sig og gør mange i landet til enker. **26** Dine præster forbryder sig mod min lov, og de vanhelliger mine helliggaver. De skiller ikke det hellige fra det uhellige og kundgør ikke forskellen på rent og urent. De lukker øjnene for mine sabbatter, så jeg bliver vanæret blandt dem. **27** Stormændene i landet er som ulve, der sønderriver bytte; de udgyder blod og gør det af med mennesker for at skaffe sig uretmæssig vinding. **28** Profeterne kalker over med falske syner og løgnespådomme, når de siger: »Dette siger Gud Herren«, skønt Herren ikke har talt. **29** Landets folk øver vold og røver bytte; de udnytter hjælpeløse og fattige og undertrykker fremmede uden lov og dom. **30** Jeg søgte én iblandt dem til at rejse gærde eller stille sig i murbruddet foran mig til værn for landet, for at det ikke skulle gå til grunde; men jeg fandt ingen. **31** Da udøste jeg min harme over dem, tilintetgjorde dem i min vredes ild og gengældte dem deres færd, siger Gud Herren.

### Ez 23

#### Samaria og Jerusalem, de utro søstre

**1** Herrens ord kom til mig: **2** Menneske, der var to kvinder, der var døtre af samme mor. **3** De horede i Egypten; da de var unge, horede de. Der klemte man deres bryster, tog dem på deres jomfrubryster. **4** Den ældste hed Ohola, og hendes søster hed Oholiba. De blev mine og fødte sønner og døtre.

Ohola er navnet for Samaria og Oholiba for Jerusalem.

**5** Men Ohola, der var gift med mig, horede. Hun brændte af begær efter sine elskere, efter assyrerne, krigere **6** klædt i purpur, statholdere og fyrster, alle sammen flotte unge mænd, ryttere højt til hest. **7** Hun gav sig hen til dem i hor, til alle de fornemme assyrere. Ved alle dem, hun begærede, ved alle deres møgguder, blev hun uren. **8** Hun fremturede i sit hor, som hun var begyndt på i Egypten – i hendes ungdom havde de ligget med hende, taget hende på hendes jomfrubryster og overøst hende med hor – **9** derfor gav jeg hende i hænderne på hendes elskere, assyrerne, dem hun havde begæret. **10** De blottede hendes køn, hendes sønner og døtre tog de, og hende selv dræbte de med sværd. Hun kom i vanry blandt kvinder. Sådan fældede de dommen over hende.

**11** Det så hendes søster Oholiba. Alligevel blev hendes begær endnu større, og hun horede endnu mere end Ohola. **12** Hun brændte af begær efter assyrerne, statholdere og fyrster, fuldt rustede krigere, ryttere højt til hest, alle sammen flotte unge mænd, **13** og jeg så, at hun blev uren. Begge fulgte samme vej. **14** Hun fortsatte med at hore; på væggen så hun udskårne billeder, tegnet med rødt, billeder af kaldæiske mænd **15** med bælte om lænden og turban med kvaster på hovedet; de forestillede alle sammen vognkæmpere, og de lignede de babylonere, hvis fædreland er Kaldæa. **16** Hun brændte af begær ved synet af dem og sendte bud til Kaldæa efter dem, **17** og babylonerne kom til hendes elskovsleje. De gjorde hende uren med deres hor; hun blev uren og brød med dem. **18** Hun horede åbenlyst og blottede sit køn, så jeg brød med hende, ligesom jeg brød med hendes søster. **19** Men hun horede og horede, fordi hun huskede sin ungdom, dengang hun horede i Egypten, **20** da hun begærede de horebukke, hvis lem var som æslers, og som tømte deres sæd ud som heste. **21** Du længtes efter din skamløse ungdom i Egypten, da de tog dig på brysterne, klemte dine ungpigebryster.

**22** Derfor, Oholiba, dette siger Gud Herren: Nu rejser jeg dine elskere mod dig, dem du brød med; jeg sender dem mod dig fra alle sider, **23** babylonerne, alle kaldæerne, Pekod, Shoa og Koa og alle assyrerne, flotte unge mænd, alle sammen statholdere og fyrster, vognkæmpere og højt ansete, alle sammen højt til hest. **24** De kommer imod dig fra nord med rullende vogne og en hær af folk med langskjolde, rundskjolde og hjelme, og de skal kaste sig over dig fra alle sider. Jeg overdrager domsmagten til dem, og de skal dømme dig efter deres love. **25** Jeg retter min skinsyge mod dig, og de skal handle mod dig i raseri: De skærer næse og ører af dig. De, der bliver tilbage, skal falde for sværdet. De tager dine sønner og døtre. De, der bliver tilbage, skal fortæres af ilden. **26** De river klæderne af dig og tager dine prægtige smykker. **27** Jeg gør ende på dit skamløse hor, som du begyndte på i Egypten, og du skal ikke løfte dine øjne længselsfuldt til dem. Du skal ikke længere huske Egypten.

**28** For dette siger Gud Herren: Jeg giver dig i hænderne på dem, du hader, dem, du brød med. **29** De skal handle hadefuldt mod dig; de skal tage al din rigdom og lade dig tilbage nøgen og bar, så dit forhorede køn bliver blottet, dit skamløse hor. **30** Det skal de gøre mod dig, fordi du horede med folkeslagene og blev uren ved deres møgguder. **31** Du fulgte i din søsters spor, derfor giver jeg dig hendes bæger i hånden.

**32** Dette siger Gud Herren:

> Din søsters bæger skal du drikke,  
> det dybe og brede;  
> fordi det rummer så meget,  
> bliver du til latter og spot.  
>  **33** Drukkenskab og elendighed skal fylde dig;  
> et bæger med gru og ødelæggelse  
> er din søster Samarias bæger.  
>  **34** Du skal drikke det til bunds,  
> du skal gnave skårene  
> og flænge dine bryster.  
> Jeg har talt, siger Gud Herren.

**35** Derfor siger Gud Herren: Fordi du glemte mig og vendte mig ryggen, skal du selv bære straffen for dit skamløse hor.

**36** Herren sagde til mig: Menneske, du skal dømme Ohola og Oholiba! Forkynd deres afskyelige handlinger for dem! **37** De begår ægteskabsbrud, og der er blod på deres hænder. De begår ægteskabsbrud med deres møgguder. Selv de sønner, de fødte mig, ofrer de som føde til dem; **38** endog det gør de mod mig. På denne dag gør de min helligdom uren, og de vanhelliger mine sabbatter. **39** Når de slagter deres sønner til deres møgguder, går de samme dag ind i min helligdom og vanhelliger den; ja, sådan gør de i mit hus. **40** De har også sendt bud efter mænd, og de kom langvejsfra, så snart der blev sendt bud efter dem. Da de kom, havde du badet dig for dem, sminket dine øjne og taget dine smykker på. **41** Du sad på dit fornemme leje ved et dækket bord; min røgelse og min olie stillede du frem på det. **42** En sorgløs mængde larmede inde hos dig, og ud over disse mange mænd kom der drikkebrødre fra ørkenen. De gav søstrene ringe på armene og prægtige kroner på hovedet.

**43** Jeg sagde: Hun begår ægteskabsbrud, den udlevede skøge! Nu horer de igen med hende! **44** De kommer til hende; som man kommer til en skøge, kommer de til Ohola og Oholiba, de skamløse kvinder. **45** Men retfærdige mænd skal idømme dem den straf, der gælder for kvinder, som begår ægteskabsbrud, og for kvinder, som udgyder blod. De har brudt ægteskabet, og der er blod på deres hænder.

**46** For dette siger Gud Herren: Du skal føre en skare mod dem og overgive dem til rædsel og udplyndring. **47** De skal stene dem og sønderhugge dem med deres sværd. Deres sønner og døtre skal de dræbe, og deres huse skal de brænde ned. **48** Jeg gør ende på skamløsheden i landet, så alle kvinder bliver advaret mod at begå jeres skamløshed. **49** De gengælder jer for jeres skamløshed, og I skal bære skylden for jeres møgguder. Så skal I forstå, at jeg er Gud Herren.

### Ez 24

#### Blodets by, en anløben gryde

**1** Herrens ord kom til mig i det niende år på den tiende dag i den tiende måned: **2** Menneske, skriv denne dags navn, netop denne dag, for Babylons konge stormer Jerusalem netop i dag. **3** Tal i lignelser til det genstridige folk, og sig til dem: Dette siger Gud Herren:

> Sæt gryden over, sæt den over,  
> og hæld vand i den.  
>  **4** Kom kødstykkerne i,  
> alle de gode stykker,  
> bov og nakke,  
> fyld den med kraftben,  
>  **5** tag det bedste af dyret.  
> Læg brænde under gryden,  
> lad den stå og snurre,  
> så benene bliver kogt.

**6** Derfor siger Gud Herren: Ve blodets by! Den er en anløben gryde, og dens ir forsvinder ikke. Tag kødet op af den, stykke for stykke; loddet er ikke faldet på den. **7** Byen er fuld af blod; på den nøgne klippe lader de det ligge, de hælder det ikke ud på jorden og dækker det ikke med jord. **8** For at få afløb for min vrede, for at få hævn lader jeg deres blod flyde på den nøgne klippe, uden at det bliver dækket til.

**9** Derfor siger Gud Herren: Ve blodets by! Nu bygger jeg et stort bål. **10** Læg meget brænde på, få ilden til at blusse, kog kødet tørt, og kog suppen væk, så benene brænder på. **11** Stil den tomme gryde på gløderne, for at den kan blive varm og kobberet gloende, så urenheden i den smelter bort og dens ir forsvinder. **12** Ir koster møje, og alligevel forsvinder det anløbne ikke helt; det skal i ilden. **13** Sådan er din skamløse urenhed. Jeg ville rense dig, men du blev ikke ren. Du kan ikke renses for din urenhed, før jeg har stillet min harme på dig. **14** Jeg, Herren, har talt – det kommer – og jeg vil gøre det; jeg giver ikke efter, jeg viser ikke barmhjertighed, og jeg fortryder ikke. Jeg skal dømme dig efter din færd og dine gerninger, siger Gud Herren.

#### Ezekiels hustrus død er varsel om Jerusalems fald

**15** Herrens ord kom til mig: **16** Menneske, nu tager jeg dine øjnes lyst fra dig ved en brat død. Men du skal ikke holde ligklage, du skal ikke græde, og du skal ingen tåre fælde. **17** Suk i stilhed, hold ikke sorg, tag dit hovedklæde og dine sandaler på! Du skal ikke tilhylle dit ansigt, og du skal ikke spise sørgebrød.

**18** Om morgenen talte jeg til folket. Om aftenen døde min hustru, og næste morgen gjorde jeg, hvad jeg havde fået befaling om. **19** Da sagde folket til mig: Fortæl os dog, hvad det, du gør, betyder. **20** Jeg svarede dem: Herrens ord kom til mig: **21** Sig til Israels hus: Dette siger Gud Herren: Jeg vil vanhellige min helligdom, jeres stolte styrke, jeres øjnes lyst, jeres hjertes længsel. Jeres sønner og døtre, som I har svigtet, skal falde for sværdet. **22** I skal komme til at gøre, som jeg har gjort. I skal ikke tilhylle ansigtet, og I skal ikke spise sørgebrød; **23** tag jeres hovedklæde på, og tag sandaler på fødderne; I skal ikke holde ligklage, og I skal ikke græde. I skal rådne op på grund af jeres synder, mens I sidder sammen og jamrer.

**24** Ezekiel skal være et varsel for jer; alt, hvad han gør, vil I komme til at gøre. Når det kommer, skal I forstå, at jeg er Gud Herren.

**25** Og du, menneske: Den dag jeg tager deres værn fra dem, deres glæde og pryd, deres øjnes lyst, deres hjertes længsel, deres sønner og døtre, **26** den dag kommer en flygtning til dig og meddeler det. **27** Den dag skal din mund åbnes, du skal tale og ikke længere være stum, og du skal blive et varsel for dem. Så skal de forstå, at jeg er Herren.

### Ez 25

#### Mod ammonitterne

**1** Herrens ord kom til mig: **2** Menneske, vend dig mod ammonitterne. Du skal profetere imod ammonitterne **3** og sige til dem: Hør Gud Herrens ord! Dette siger Gud Herren: Du hoverede over min helligdom, da den blev vanhelliget, over Israels land, da det blev lagt øde, og over Judas hus, da de gik i landflygtighed; **4** derfor giver jeg dig som ejendom til Østens folk. De skal slå lejr i dig og rejse deres telte der; de skal spise din frugt og drikke din mælk. **5** Jeg gør Rabba til græsgang for kameler og Ammons byer til tilholdssted for får. Så skal I forstå, at jeg er Herren.

**6** For dette siger Gud Herren: Du klappede i hænderne og stampede med foden i skadefryd og dyb foragt for Israels land; **7** derfor løfter jeg min hånd imod dig og gør dig til bytte for folkene; jeg udsletter dig som folk, jeg tilintetgør dig som land og ødelægger dig. Så skal du forstå, at jeg er Herren.

#### Mod Moab

**8** Dette siger Gud Herren: Moab og Se’ir sagde: »Se, det er gået Judas hus som alle andre folk.« **9** Derfor rydder jeg Moabs bjergskråninger for byer, alle dets byer fra en ende af, det herlige land, Bet-ha-Jeshimot, Ba’al-Meon og Kirjatama. **10** Jeg giver dem som ejendom til Østens folk, ligesom ammonitterne, så de ikke huskes blandt folkene, ligesom ammonitterne. **11** Jeg bringer straf over Moab. Så skal de forstå, at jeg er Herren.

#### Mod Edom

**12** Dette siger Gud Herren: Edom tog hævn over Judas hus, og de pådrog sig skyld ved at hævne sig på det; **13** derfor siger Gud Herren: Jeg løfter min hånd imod Edom og udrydder mennesker og dyr i landet; jeg lægger det i ruiner fra Teman til Dedan, og de skal falde for sværdet. **14** Min hævn over Edom lægger jeg i hænderne på mit folk, Israel; de skal udfolde min vrede og harme i Edom. Så skal de forstå, at hævnen er min, siger Gud Herren.

#### Mod filistrene

**15** Dette siger Gud Herren: Filistrene var hævngerrige og tog hævn, fulde af foragt hærgede de i evigt fjendskab; **16** derfor siger Gud Herren: Jeg løfter min hånd imod filistrene, jeg udrydder kreterne og tilintetgør resten af dem, der bor i kystlandet. **17** Jeg tager en grusom hævn over dem, en frygtelig gengældelse. Så skal de forstå, at jeg er Herren, når jeg tager hævn over dem.

### Ez 26

#### Mod Tyrus

**1** I det ellevte år på den første dag i måneden kom Herrens ord til mig: **2** Menneske! Tyrus hoverede over Jerusalem og sagde:

> »Folkenes Port er brudt ned,  
> den tilfalder mig;  
> jeg vil mætte mig på dens ruiner.«

**3** Derfor siger Gud Herren:

> Jeg kommer over dig, Tyrus,  
> jeg fører store folkeslag imod dig,  
> som havet rejser sine bølger.  
>  **4** De skal ødelægge Tyrus’ mure  
> og rive dens tårne ned;  
> jeg fejer jorden i den bort  
> og gør den til nøgen klippe.  
>  **5** Derude i havet  
> bliver den tørreplads for fiskenet.  
> Jeg har talt, siger Gud Herren.  
> Den skal blive til bytte for folkene;  
>  **6** dens datterbyer inde i landet  
> bliver slået ned med sværd.  
> Så skal de forstå, at jeg er Herren.

**7** For dette siger Gud Herren: Fra nord sender jeg Babylons konge, Nebukadnesar, kongernes konge, imod Tyrus med heste og vogne og ryttere, en hær, et stort mandskab.

>  **8** Dine datterbyer inde i landet  
> slår han ned med sværd.  
> Han bygger angrebsramper imod dig,  
> kaster en vold op omkring dig  
> og løfter sine skjolde imod dig;  
>  **9** han støder sin murbrækker mod dine mure,  
> dine tårne bryder han ned med sine brækjern.  
>  **10** Støvet fra hans mange heste skal dække dig;  
> dine mure skal skælve  
> ved larmen fra hans heste og vognhjul,  
> når han rykker ind gennem dine porte,  
> som man rykker ind i en by, der stormes.  
>  **11** Under hestenes hove  
> trampes dine gader ned,  
> dit folk slår han ihjel med sværd,  
> dine mægtige stenstøtter falder til jorden.  
>  **12** De plyndrer din rigdom  
> og røver dine handelsvarer.  
> De jævner dine mure med jorden  
> og river dine prægtige huse ned;  
> dine sten, dit tømmer og dit grus  
> kaster de i havet.  
>  **13** Jeg gør en ende på lyden af dine sange,  
> klangen af dine citere høres ikke mere.  
>  **14** Jeg gør dig til en nøgen klippe,  
> du bliver tørreplads for fiskenet;  
> du skal ikke bygges op igen.  
> Jeg, Herren, har talt, siger Gud Herren.

**15** Dette siger Gud Herren til Tyrus:

> Ved drønet af dit fald,  
> de såredes stønnen,  
> de dræbte i dine gader,  
> skælver de fjerne øer.  
>  **16** Alle havets fyrster  
> stiger ned fra deres troner,  
> de lægger deres kapper,  
> tager deres brogede klæder af;  
> de klæder sig i angst  
> og sætter sig på jorden.  
> Igen og igen gribes de af angst  
> og gyser over dig.  
>  **17** De synger en dødsklage om dig:  
> Tænk, at du gik til grunde,  
> forsvandt fra havet,  
> du lovpriste by!  
> Du havde magten på havet,  
> du og dine indbyggere,  
> som spredte rædsel  
> over alle, der boede der.  
>  **18** Nu gribes de fjerne øer af angst  
> den dag, du falder,  
> øerne i havet forfærdes  
> over dit endeligt.

**19** For dette siger Gud Herren: Når jeg gør dig til en ruinby som de byer, der er uden beboere, når jeg rejser havdybet over dig og de vældige vande lukker sig over dig, **20** da styrter jeg dig ned til dem, der er gået i graven, til fortidens folk. Jeg lader dig ligge i jordens dyb, som ruinerne fra fortiden, sammen med dem, der er gået i graven, for at du ikke mere skal bebos og rejse dig i de levendes land. **21** Jeg gør dig til rædsel, så du ikke mere er til. Man skal søge efter dig, men aldrig mere finde dig, siger Gud Herren.

### Ez 27

#### Dødsklage over Tyrus og dets konge

**1** Herrens ord kom til mig: **2** Du, menneske, syng en dødsklage over Tyrus! **3** Du skal sige til Tyrus, som ligger, hvor man sejler ud på havet og driver handel med folkene på de mange fjerne øer: Dette siger Gud Herren:

> Tyrus, du sagde:  
> »Min skønhed er fuldkommen.«  
>  **4** Midt ude i havet går dine grænser;  
> de, der byggede dig, gjorde din skønhed fuldkommen.  
>  **5** Af enebærtræ fra Senir  
> lagde de dit skibsdæk,  
> cedertræ fra Libanon hentede de  
> for at rejse din mast,  
>  **6** af egetræ fra Bashan  
> lavede de årer,  
> dine planker lavede de af cypres,  
> indlagt med elfenben, fra kittæernes øer.  
>  **7** Fint, mønstret linned fra Egypten var dit sejl,  
> det var dit banner;  
> dit soltag var purpurstof,  
> rødt og blåt, fra Elisas øer.  
>  **8** Folk fra Sidon og Arvad  
> var dine rorkarle;  
> dine styrmænd, Tyrus,  
> var dine dygtigste mænd.  
>  **9** De ældste og dygtigste fra Gebal  
> var skibstømrere.  
> Du havde alle havets skibe og mænd  
> til at afsætte varer for dig.  
>  **10** Persere, lydere og putere  
> var krigere i din hær;  
> skjolde og hjelme hængte de op i dig.  
> De kastede glans over dig.  
>  **11** Mænd fra Arvad og dine egne krigere  
> stod rundt på dine mure  
> og gammaditterne på dine tårne;  
> deres skjolde hængte de rundt på dine mure.  
> De gjorde din skønhed fuldkommen.

**12** Tarshish brugte du som opkøber, fordi din rigdom var stor; de solgte dine produkter for sølv, jern, tin og bly. **13** Javan, Tubal og Meshek var dine handelsmænd; de solgte dine varer for levende mennesker og kobberkar. **14** Bet-Togarma leverede vognheste, rideheste og muldyr for dine produkter. **15** Folk fra Dedan var dine handelsmænd, de mange fjerne øer købte op på dine vegne; de bragte elfenben og ibenholt som afgift til dig. **16** Aram var din opkøber, fordi du frembragte så meget; de solgte dine produkter for granat, purpurrød uld, broget stof, byssus, koraller og rubiner. **17** Juda og Israel var dine handelsmænd; de solgte dine varer for hvede fra Minnit og bagværk, honning, olie og storax-balsam. **18** Damaskus var din opkøber, fordi du frembragte så meget, og fordi din rigdom var stor. De solgte dine produkter for vin fra Helbon og uld fra Sahar **19** og Dan og for vin fra Uzal. De leverede smedejern, kassia og kalmus for dine varer. **20** Dedan drev handel for dig med stof til sadler. **21** Araberne og alle Kedars fyrster opkøbte på dine vegne; de købte lam, væddere og bukke. **22** Sabas og Ramas handelsmænd drev handel for dig; de solgte dine varer for den allerbedste balsam, for alle slags ædelsten og guld. **23** Karan, Kanne og Eden, Sabas handelsmænd, Assyrien såvel som Lemad drev handel for dig; **24** de drev handel for dig med pragtklæder, med purpurkapper, med broget stof og med flerfarvede tæpper, med reb slået og tvundet på dine handelspladser. **25** Tarshish-skibene var karavaner med dine varer.

> Du lå lastet og tung  
> midt ude på havet.  
>  **26** Dine rorkarle bragte dig  
> ud på det store hav;  
> en østenstorm knuste dig  
> midt ude på havet.  
>  **27** Din rigdom, dine produkter, dine varer,  
> dine sømænd og styrmænd,  
> dine skibstømrere,  
> de, der afsatte dine varer,  
> alle de krigere, som var med dig,  
> hele det mandskab, du havde med,  
> sank i havets dyb,  
> den dag du faldt.  
>  **28** Ved styrmændenes skrig  
> skælver græsgangene.  
>  **29** Alle de, der trækker årerne,  
> forlader deres skibe;  
> alle sømændene og havets styrmænd  
> redder sig i land.  
>  **30** De løfter deres røst  
> og klager bittert på grund af dig;  
> de kommer støv på hovedet  
> og vælter sig i aske.  
>  **31** De klipper sig skaldet  
> og klæder sig i sæk på grund af dig;  
> de græder bittert over dig,  
> en bitter klage.  
>  **32** Deres sønner synger dødsklage,  
> de synger en klagesang over dig:  
> »Hvem kan sammenlignes med Tyrus,  
> derude i havet?«  
>  **33** Når dine produkter kom ind fra havet,  
> gjorde du mange folkeslag mætte.  
> Med din store rigdom og dine varer  
> gjorde du jordens konger rige.  
>  **34** Nu er du knust af havet  
> og ligger i det dybe vand;  
> dine varer og hele dit mandskab  
> er gået ned med dig.  
>  **35** Alle, der bor på de fjerne øer,  
> gyser over dig;  
> hårene rejser sig på kongernes hoved,  
> ansigtet er fortrukket.  
>  **36** Dine opkøbere blandt folkeslagene  
> pifter hånligt ad dig,  
> du er blevet en rædsel,  
> du er borte for evigt.

### Ez 28

**1** Herrens ord kom til mig: **2** Menneske, sig til Tyrus’ fyrste: Dette siger Gud Herren:

> Dit hjerte blev hovmodigt,  
> og du sagde: »Jeg er en gud!  
> Jeg sidder på en gudetrone  
> midt ude i havet!«  
> Men du er et menneske, ikke en gud,  
> og du har gjort dit hjerte til et gudehjerte!  
>  **3** Du er visere end Daniel,  
> ingen hemmelighed kan skjules for dig.  
>  **4** Med visdom og indsigt vandt du dig rigdom,  
> du skaffede guld og sølv til dine skatkamre.  
>  **5** Ved din store visdom i handel  
> blev du meget rig;  
> men dit hjerte blev hovmodigt over din rigdom.

>  **6** Derfor siger Gud Herren:  
> Fordi du har gjort dit hjerte til et gudehjerte,  
>  **7** sender jeg fremmede mod dig,  
> grusomme folkeslag;  
> de skal trække deres sværd imod din skønne visdom  
> og vanære din strålende glans.  
>  **8** De styrter dig i graven,  
> og du dør en voldsom død,  
> midt ude i havet.  
>  **9** Vil du virkelig sige: »Jeg er en gud!«  
> ansigt til ansigt med ham, der slår dig ihjel?  
> Du er menneske, ikke en gud,  
> i dine drabsmænds hænder.  
>  **10** Du skal dø uomskårnes død  
> for fremmedes hånd.  
> Jeg har talt,  
> siger Gud Herren.

**11** Herrens ord kom til mig: **12** Menneske, syng en dødsklage over Tyrus’ konge, og sig til ham: Dette siger Gud Herren:

> Du var seglet på fuldkommenhed,  
> fyldt med visdom og af fuldendt skønhed.  
>  **13** Du var i Eden, i gudshaven.  
> Alle slags ædelsten sad på din dragt:  
> rubin, topas og månesten,  
> krysolit, shoham og jaspis,  
> safir, granat og smaragd;  
> udhamret og dekoreret kunstarbejde i guld  
> blev anbragt på dig, den dag du blev skabt.  
>  **14** Du var en salvet kerub,  
> jeg gjorde dig til beskytter;  
> du var på det hellige gudebjerg,  
> du vandrede blandt funklende sten.  
>  **15** Du var udadlelig i din færd,  
> fra den dag du blev skabt,  
> til der blev fundet uret hos dig.  
>  **16** Ved al din handel  
> fyldtes du med vold og syndede.  
> Så forstødte jeg dig fra gudebjerget,  
> fra de funklende sten,  
> jeg ødelagde dig, du beskyttende kerub.  
>  **17** Dit hjerte blev hovmodigt over din skønhed,  
> du fordærvede din visdom og strålende glans.  
> Jeg kastede dig til jorden,  
> gav dig hen til konger,  
> så de kunne fryde sig over dig.  
>  **18** Med dine mange synder i din uhæderlige handel  
> vanhelligede du dine helligdomme;  
> men jeg lod ild strømme ud fra dig,  
> den fortærede dig,  
> og jeg gjorde dig til aske på jorden  
> for øjnene af alle, der så dig.  
>  **19** Alle blandt folkene, som kender dig,  
> gyser over dig;  
> du er blevet en rædsel,  
> du er borte for evigt.

#### Mod Sidon

**20** Herrens ord kom til mig: **21** Menneske, vend dig mod Sidon! Du skal profetere imod den **22** og sige: Dette siger Gud Herren:

> Jeg kommer over dig, Sidon,  
> jeg viser min herlighed på dig.  
> Så skal de forstå, at jeg er Herren,  
> når jeg bringer straf over dig  
> og viser min hellighed på dig.  
>  **23** Jeg sender pest over dig  
> og blod i dine gader.  
> De skal dræbes af sværd,  
> der rettes imod dig fra alle sider.  
> Så skal de forstå, at jeg er Herren.

#### Israels frelse fra landflygtigheden

**24** Israel skal ikke længere stikkes af torn og rives af tjørn fra alle de omboende, som foragter dem. Så skal de forstå, at jeg er Gud Herren.

**25** Dette siger Gud Herren: Når jeg samler Israel fra de folk, de er spredt iblandt, vil jeg vise min hellighed på dem for øjnene af folkene. De skal bo på deres jord, som jeg gav min tjener Jakob. **26** Dér skal de bo trygt. De skal bygge huse og plante vingårde og bo trygt. Når jeg bringer straf over alle de omboende, som foragter dem, skal de forstå, at jeg er Herren deres Gud.

### Ez 29

#### Mod egypterkongen Farao

**1** I det tiende år på den tolvte dag i den tiende måned kom Herrens ord til mig: **2** Menneske, vend dig mod Egyptens konge, Farao! Du skal profetere imod ham og imod hele Egypten. **3** Tal, og sig: Dette siger Gud Herren:

> Nu kommer jeg over dig,  
> Egyptens konge, Farao,  
> du store drage,  
> der ligger i strømmene  
> og siger: »Nilen er min,  
> jeg har skabt den!«  
>  **4** Jeg sætter kroge i dine kæber,  
> jeg lader fiskene i dine strømme  
> klæbe til dine skæl;  
> jeg trækker dig op af dine strømme  
> med alle deres fisk klæbende til dine skæl.  
>  **5** Så slænger jeg dig ud i ørkenen  
> sammen med alle fiskene i dine strømme.  
> Dér ligger du på steppen,  
> du skal hverken samles op eller samles ind.  
> Jeg giver dig som føde  
> til jordens dyr og himlens fugle.  
>  **6** Så skal alle Egyptens beboere forstå,  
> at jeg er Herren.

> Egypten var en rørstok for Israels folk.  
>  **7** Når de greb fat om dig med hånden, knækkede du  
> og flænsede skulderen på dem alle sammen;  
> når de støttede sig til dig, brækkede du  
> og fik deres lænder til at ryste.  
>  **8** Derfor siger Gud Herren:  
> Jeg bringer mit sværd over dig  
> og udrydder mennesker og dyr.  
>  **9** Egypten skal blive ørken og ruiner.  
> Så skal de forstå, at jeg er Herren.

> Han sagde: »Nilen er min,  
> jeg har skabt den!«

**10** Derfor kommer jeg over dig og dine strømme og gør Egypten til ruiner og ørken fra Migdol til Syene, helt til Nubiens grænse. **11** Mennesker skal ikke drage igennem det, og dyr skal ikke drage igennem det; ingen skal bo der i fyrre år. **12** Jeg gør Egypten til en ørken blandt øde lande, og blandt byer i ruiner skal dets byer ligge øde i fyrre år. Jeg spreder egypterne blandt folkene og strør dem ud i landene.

**13** For dette siger Gud Herren: Når fyrre år er gået, samler jeg egypterne fra de folk, hvor de er spredt. **14** Så vender jeg Egyptens skæbne og fører dem tilbage til landet Patros, det land de stammer fra. Dér skal de danne et lille kongerige, **15** mindre end andre riger, og de skal aldrig mere ophøje sig over folkene. Jeg gør dem for få til at herske over folkene.

**16** Israelitterne skal ikke mere sætte deres lid til Egypten og gøre mig opmærksom på deres skyld ved at søge dertil. Så skal de forstå, at jeg er Gud Herren.

**17** I det syvogtyvende år på den første dag i den første måned kom Herrens ord til mig: **18** Menneske, Babylons konge, Nebukadnesar, har ladet sin hær udføre et storværk mod Tyrus; hvert hoved er skaldet, hver skulder er nøgen. Men han og hans hær fik ikke løn af Tyrus for det værk, han havde udført mod den. **19** Derfor siger Gud Herren: Jeg giver Egypten til Babylons konge, Nebukadnesar. Han skal tage dets rigdom, plyndre og røve i det, så hans hær kan få sin løn. **20** Jeg giver ham Egypten som arbejdsløn for det, de udførte for mig, siger Gud Herren.

**21** Den dag lader jeg et horn vokse frem for Israel, og jeg åbner din mund iblandt dem. Så skal de forstå, at jeg er Herren.

### Ez 30

**1** Herrens ord kom til mig: **2** Menneske, du skal profetere og sige: Dette siger Gud Herren:

> I skal jamre: »Ak, hvilken dag!«  
>  **3** For dagen er nær,  
> Herrens dag er nær,  
> en dag med mørke skyer.  
> Folkenes tid er inde!  
>  **4** Sværdet kommer over Egypten,  
> og Nubien skælver,  
> når de ligger dræbt i Egypten,  
> og man tager dets rigdomme,  
> og grundmurene jævnes med jorden.

**5** Nubierne, puterne, lyderne og alle araberne, kuberne og pagtslandets folk skal falde for sværdet sammen med dem.

**6** Dette siger Gud Herren: De, som støttede Egypten, skal selv falde; dets stolte styrke skal bryde sammen. Fra Migdol til Syene skal de falde for sværdet, siger Gud Herren.

**7** Egypten skal blive til ørken blandt de øde lande, dets byer skal ligge blandt ruinbyer. **8** Så skal de forstå, at jeg er Herren, når jeg sætter ild til Egypten, så alle dets hjælpere knuses.

**9** Den dag skal mine sendebud drage af sted på skibe for at vække rædsel i det trygge Nubien. Det skal komme til at skælve på Egyptens dag. Den kommer!

>  **10** Dette siger Gud Herren:  
> Jeg gør ende på Egyptens larmende hob  
> ved Babylons konge, Nebukadnesar.  
>  **11** Han og hele hans hær,  
> grusomme folk,  
> skal hentes for at ødelægge landet.  
> De skal trække deres sværd mod Egypten  
> og fylde landet med dræbte.  
>  **12** Jeg udtørrer strømmene  
> og overgiver landet til onde folk.  
> Jeg lægger landet og dets beboere øde  
> ved fremmedes hjælp.  
> Jeg, Herren, har talt!

>  **13** Dette siger Gud Herren:  
> Jeg ødelægger møgguderne  
> og gør ende på afguderne i Nof.  
> Der skal ikke længere være  
> en fyrste i Egypten.  
> Jeg skaber frygt i Egypten.  
>  **14** Jeg lægger Patros øde,  
> sætter ild på Soan  
> og bringer straf over No.  
>  **15** Jeg udøser min vrede over Sin,  
> Egyptens værn,  
> og udrydder Nos larmende hob.  
>  **16** Jeg sætter ild på Egypten:  
> Sin skal vride sig i smerte;  
> de bryder ind i No  
> og angriber Nof ved højlys dag.  
>  **17** Krigerne fra Aven og Pi-Beset  
> skal falde for sværdet  
> og kvinderne gå i fangenskab.  
>  **18** I Takpankes bliver dagen mørk,  
> når jeg bryder Egyptens åg.  
> Dets stolte styrke skal forsvinde,  
> skyer skal dække det,  
> dets døtre skal gå i fangenskab.  
>  **19** Jeg bringer straf over Egypten,  
> så de forstår, at jeg er Herren.

**20** I det ellevte år på den syvende dag i den første måned kom Herrens ord til mig: **21** Menneske, jeg brækker armen på egypterkongen Farao. Den skal ikke forbindes, så den læges ved at blive lagt i bind, forbundet og styrket, så den igen kan gribe om sværdet. **22** Derfor siger Gud Herren:

> Jeg kommer over egypterkongen Farao  
> og brækker hans arme,  
> både den stærke og den brækkede,  
> så sværdet falder ud af hans hånd.  
>  **23** Jeg spreder egypterne blandt folkene  
> og strør dem ud i landene.  
>  **24** Jeg styrker babylonerkongens arme  
> og giver ham mit sværd i hånden.  
> Jeg brækker Faraos arme,  
> og de faldne skal ligge og stønne foran ham.  
>  **25** Jeg styrker babylonerkongens arme,  
> mens Faraos arme synker.  
> Så skal de forstå, at jeg er Herren,  
> når jeg giver babylonerkongen mit sværd i hånden,  
> og han løfter det mod Egypten.  
>  **26** Jeg spreder egypterne blandt folkene  
> og strør dem ud i landene.  
> Så skal de forstå, at jeg er Herren.

### Ez 31

#### Farao, det fældede cedertræ

**1** I det ellevte år på den første dag i den tredje måned kom Herrens ord til mig: **2** Menneske, sig til Egyptens konge, Farao, og til hans larmende hob:

> Hvem ligner du i storhed?  
>  **3** Assyrien var  
> en ceder på Libanon,  
> dens grene var smukke  
> og overskyggede skoven;  
> dens stamme var høj,  
> og dens krone  
> rakte op mellem skyerne.  
>  **4** Vandet fik den til at vokse,  
> vandet i dybet gav den vækst;  
> det lod sine strømme omgive  
> stedet, hvor den var plantet,  
> det sendte sine bække  
> til alle markens træer.  
>  **5** Derfor blev dens stamme højere  
> end alle markens træer;  
> den fik mange kviste,  
> dens grene blev lange  
> af det strømmende vand, den fik.  
>  **6** I dens sidegrene byggede  
> alle himlens fugle,  
> under dens grene ynglede  
> alle jordens dyr,  
> i dens skygge boede  
> alle store folkeslag.  
>  **7** Den var smuk, da den voksede til,  
> med sit tætte nålehang,  
> for dens rødder nåede  
> det strømmende vand.  
>  **8** Cedrene i gudshaven  
> kunne ikke måle sig med den,  
> enebærtræerne kunne ikke sammenlignes  
> med dens sidegrene,  
> platanerne var ikke så store  
> som dens grene.  
> Intet træ i gudshaven  
> var smukt som den.  
>  **9** Jeg gjorde den smuk  
> med dens store nålehang,  
> alle Edens træer i gudshaven  
> måtte misunde den.

**10** Dette siger Gud Herren: Din stamme blev høj, den rakte sin krone op mellem skyerne og blev hovmodig over sin højde; **11** derfor overgav jeg den til folkenes mægtige, han skulle handle imod den efter dens gudløshed; jeg kastede den ud. **12** Fremmede, de grusomste folk, fældede den og lod den ligge på bjergene; dens nålehang faldt i alle dale, og grenene lå brækket i vandløb over hele landet; alle jordens folk måtte forlade dens skygge og lade den ligge. **13** I det fældede træ boede alle himlens fugle, og mellem grenene levede alle jordens dyr.

**14** Derfor får ingen træer ved vandet høje stammer, de rækker ikke kronen op mellem skyerne. Ingen træer, der drikker vand, skal stole på sig selv i kraft af deres højde, for alle overgives til døden i jordens dyb blandt de mennesker, der er gået i graven.

**15** Dette siger Gud Herren: Den dag den gik ned i dødsriget, lod jeg urdybet sørge over den og dække den til. Jeg holdt dets strømme tilbage, så de vældige vande standsede; jeg klædte Libanon i sort for dens skyld, og alle markens træer sygnede hen. **16** Ved braget, da den faldt, fik jeg folkene til at skælve, da jeg styrtede den ned i dødsriget til dem, der er gået i graven. Alle Edens træer i jordens dyb finder trøst, de udvalgte og gode på Libanon, alle de, der drikker vand. **17** Ligesom den er de gået ned i dødsriget til dem, der er dræbt af sværdet. De, der sad i dens skygge, er strøet ud blandt folkene.

**18** Hvem sammenligner du dig med i herlighed og storhed blandt Edens træer? Du skal styrtes ned sammen med Edens træer i jordens dyb, blandt uomskårne skal du ligge sammen med dem, der er dræbt af sværdet. Det er Farao og hele hans larmende hob, siger Gud Herren.

### Ez 32

#### Dødsklage over Farao

**1** I det tolvte år på den første dag i den tolvte måned kom Herrens ord til mig: **2** Menneske, syng en dødsklage over Egyptens konge, Farao, og sig til ham:

> Folkenes løve, det er ude med dig!  
> Du var som dragen i havet;  
> du prustede i dine floder,  
> du mudrede vandet til med dine fødder  
> og trampede rundt i floderne.  
>  **3** Dette siger Gud Herren:  
> Jeg kaster mit net over dig,  
> når de mange folk er samlede,  
> og de skal trække dig op i mit fiskenet.  
>  **4** Jeg lader dig ligge på jorden,  
> slængt hen på steppen.  
> Jeg lader alle himlens fugle holde til på dig  
> og mætter alle jordens dyr med dig.  
>  **5** Jeg lægger din krop på bjergene,  
> jeg fylder dalene med dit lig.  
>  **6** Jeg lader jorden drikke væsken  
> af dit blod, som flyder på bjergene,  
> vandløbene fyldes med dig.  
>  **7** Jeg dækker himlen til, når dit lys slukkes,  
> jeg gør stjernerne mørke;  
> solen dækker jeg med skyer,  
> månen skal ikke skinne.  
>  **8** Alle lys på himlen  
> gør jeg mørke på grund af dig;  
> jeg lægger mørke over dit land,  
> siger Gud Herren.

**9** Jeg giver de mange folkeslag uro i hjertet, når din ulykke kommer ud til folkeslag i lande, du ikke kendte. **10** Jeg får talrige folk til at gyse over dig, og hårene rejser sig på kongernes hoved, når jeg svinger sværdet for øjnene af dem. Igen og igen gribes de af angst for deres liv, den dag du falder. **11** For dette siger Gud Herren: Babylonerkongens sværd skal nå dig.

>  **12** Din larmende hob lader jeg falde  
> for krigernes sværd;  
> alle de grusomme folk  
> skal ødelægge Egyptens storhed,  
> og hele dets larmende hob bliver tilintetgjort.  
>  **13** Jeg udrydder alt dets kvæg,  
> fjernt fra det strømmende vand,  
> som menneskers fødder ikke mere skal mudre til,  
> som kvægets klove ikke mere skal mudre til.  
>  **14** Så lader jeg dets vande synke,  
> floderne lader jeg flyde som olie,  
> siger Gud Herren.  
>  **15** Når jeg gør Egypten til en ørken,  
> så landet ligger øde uden beboere,  
> når jeg dræber alle dets indbyggere,  
> skal de forstå, at jeg er Herren.

**16** Dette er en dødsklage. Man skal synge den, folkenes døtre skal synge den, over Egypten og dets larmende hob skal de synge den, siger Gud Herren.

#### Egypten og dets hjælpere i dødsriget

**17** I det tolvte år på den femtende dag i måneden kom Herrens ord til mig: **18** Menneske, istem klage over den larmende hob og de fornemme i Egypten, du og folkenes døtre! Jeg styrter dem ned i jordens dyb til dem, der er gået i graven.

>  **19** Var du dejligere end andre?  
> Stig ned og læg dig blandt de uomskårne!

**20** Blandt dem, der er dræbt af sværdet, skal de falde. Sværdet er draget! Egypten og hele dets larmende hob skal trækkes derned. **21** De mægtige krigere taler fra dødsriget til ham og alle hans hjælpere. De uomskårne, som er dræbt af sværdet, steg ned og lagde sig.

**22** Dér er Assyrien med hele sin flok rundt om dets grav. Alle de dræbte, som er faldet for sværdet, **23** fik deres grav i afgrundens dyb; flokken ligger rundt om dets grav. Alle de dræbte, som er faldet for sværdet, spredte rædsel i de levendes land.

**24** Dér er Elam med hele sin larmende hob rundt om dets grav. Alle de dræbte, som er faldet for sværdet, og som steg uomskårne ned i jordens dyb, spredte rædsel i de levendes land. De må bære deres skændsel sammen med dem, der er gået i graven. **25** Blandt de dræbte fik det sit leje med hele den larmende hob rundt om dets grav. Alle de uomskårne, som er dræbt af sværdet, spredte rædsel i de levendes land. De må bære deres skændsel sammen med dem, der er gået i graven; blandt de dræbte blev de lagt.

**26** Dér er Meshek-Tubal med hele den larmende hob rundt om dets grav. Alle de uomskårne, som er dræbt af sværdet, spredte rædsel i de levendes land. **27** Skulle de faldne blandt de uomskårne ikke ligge sammen med krigerne, som gik ned i dødsriget med deres krigsvåben? De ligger med deres sværd under hovedet og deres skjold over knoglerne, for krigerne spredte rædsel i de levendes land.

>  **28** Du skal knuses blandt de uomskårne  
> og ligge sammen med dem, som er dræbt af sværdet.

**29** Dér er Edom med sine konger og alle sine stormænd, der trods deres styrke blev lagt blandt dem, der er dræbt af sværdet. De ligger sammen med de uomskårne og med dem, der er gået i graven.

**30** Dér er alle Nordens fyrster med alle dem fra Sidon, som trods den rædsel, de spredte, måtte stige ned til de dræbte. De er gjort til skamme i deres styrke og ligger uomskårne sammen med dem, som er dræbt af sværdet. De må bære deres skændsel sammen med dem, der er gået i graven.

**31** Farao ser dem og trøster sig over hele sin larmende hob. Farao og hele hans hær er dræbt af sværdet, siger Gud Herren.

**32** Jeg spredte rædsel for ham i de levendes land; men han skal lægges blandt uomskårne sammen med dem, der er dræbt af sværdet, Farao og hele hans larmende hob, siger Gud Herren.

### Ez 33

#### Vægteren for Israels hus

**1** Herrens ord kom til mig: **2** Menneske, tal til dine landsmænd, og sig til dem: Når jeg bringer sværdet over et land, vælger landets folk en mand af deres midte og stiller ham som vægter. **3** Når han ser sværdet komme over landet, støder han i hornet for at advare folket. **4** Hvis der er en, der hører lyden af hornet, men ikke lader sig advare, og sværdet rammer ham, så kommer hans blod over hans eget hoved. **5** Fordi han hørte lyden af hornet, men ikke lod sig advare, kommer hans blod over hans eget hoved. Havde han ladet sig advare, ville han have reddet livet. **6** Hvis vægteren derimod ser sværdet komme og ikke støder i hornet, så folket ikke bliver advaret, og sværdet rammer en af dem, da bliver han ramt på grund af sin skyld, men hans blod vil jeg kræve af vægterens hånd.

**7** Og dig, menneske, stiller jeg som vægter for Israels hus. Når du hører et ord fra min mund, skal du advare dem fra mig. **8** Når jeg siger til den uretfærdige: Du skal dø! og du ikke taler til den uretfærdige og advarer ham mod hans vej, så skal den uretfærdige dø på grund af sin skyld, men hans blod vil jeg kræve af din hånd. **9** Hvis du derimod advarer den uretfærdige for at få ham til at vende om fra sin vej, og han ikke vender om, skal han dø på grund af sin skyld, men du har reddet dit liv.

#### Enhver skal undgælde for egne handlinger

**10** Du, menneske, sig til Israels hus: I siger: »Når vore overtrædelser og synder hviler tungt på os, og vi rådner op på grund af dem, hvordan kan vi da bevare livet?« **11** Sig til dem: Så sandt jeg lever, siger Gud Herren: Jeg ønsker ikke den uretfærdiges død, men tværtimod at den uretfærdige vender om fra sin vej, så han bevarer livet. Vend om, vend om fra jeres onde veje! Hvorfor vil I dø, Israels hus?

**12** Du, menneske, sig til dine landsmænd: Den retfærdiges retfærdighed vil ikke kunne redde ham, når han synder. Og den uretfærdiges uretfærdighed skal ikke få ham til at snuble, når han vender om fra den. Den retfærdige kan ikke bevare livet ved sin retfærdighed, når han synder. **13** Når jeg siger til den retfærdige, at han skal bevare livet, og han stoler på sin retfærdighed, men øver uret, så skal ingen af hans retfærdige gerninger huskes. Han skal dø på grund af den uret, han har øvet. **14** Men når jeg siger til den uretfærdige: Du skal dø! og han vender om fra sin synd og øver ret og retfærdighed, **15** giver tilbage, hvad han tog i pant, erstatter, hvad han røvede, og følger livets love uden at øve uret, så skal han bevare livet og ikke dø. **16** Ingen af de synder, han har begået, skal huskes. Han har øvet ret og retfærdighed, og han skal bevare livet.

**17** Dine landsmænd siger: »Herren handler ikke rimeligt.« Men det er dem selv, der ikke handler rimeligt. **18** Når den retfærdige vender om fra sin retfærdighed og øver uret, skal han dø. **19** Men når den uretfærdige vender om fra sin uretfærdighed og øver ret og retfærdighed, så skal han bevare sit liv. **20** I siger: »Herren handler ikke rimeligt.« Men jeg dømmer jer hver især for jeres handlinger, Israels hus.

#### Jerusalem er faldet

**21** I det tolvte år efter at vi var blevet ført i eksil, på den femte dag i den tiende måned, kom en flygtning til mig fra Jerusalem og sagde: »Byen er faldet!« **22** Herrens hånd kom over mig, aftenen før flygtningen nåede frem; inden han kom til mig om morgenen, åbnede Herren min mund. Min mund blev åbnet, og jeg var ikke længere stum.

**23** Herrens ord kom til mig: **24** Menneske, de, der bor i ruinerne i Israels land, siger: »Abraham var kun én, og han fik landet i eje. Vi er mange, og vi har fået landet som ejendom.« **25** Sig derfor til dem: Dette siger Gud Herren: I spiser kød med blod i, løfter øjnene til jeres møgguder og udgyder blod, og I vil have landet i eje? **26** I stoler på jeres sværd, begår afskyelige handlinger, skænder anden mands hustru, og I vil have landet i eje? **27** Sådan skal du sige til dem: Dette siger Gud Herren: Så sandt jeg lever, skal de, der holder til i ruinerne, falde for sværdet; dem, der er på åben mark, giver jeg som føde til de vilde dyr; og de, der søger tilflugt i klippeborge og huler, skal dø af pest. **28** Jeg gør landet til ørken og ødemark, Israels stolte styrke skal forsvinde, dets bjerge skal ligge øde hen, så ingen færdes der. **29** Så skal de forstå, at jeg er Herren, når jeg gør landet til ørken og ødemark på grund af alle de afskyelige handlinger, de har begået.

**30** Du, menneske, dine landsmænd sidder langs murene og i døråbningerne og taler om dig. De siger til hinanden: »Kom dog og hør det ord, der udgår fra Herren!« **31** Så stimler de sammen hos dig, og mit folk sætter sig foran dig; de hører på dine ord, men de handler ikke efter dem, for de handler efter deres egne elskovsord; de jager efter vinding. **32** For dem er du som en, der synger om elskov med dejlig stemme til smuk musik; de hører på dine ord, men de handler ikke efter dem. **33** Når det kommer – og det vil komme – skal de forstå, at der er kommet en profet blandt dem.

### Ez 34

#### Israels slette hyrder og den rette hyrde

**1** Herrens ord kom til mig: **2** Menneske, du skal profetere imod Israels hyrder. Du skal profetere og sige til dem, til hyrderne: Dette siger Gud Herren: Ve Israels hyrder, som vogter sig selv! Skal hyrder ikke vogte får? **3** I spiser det fede, ulden bruger I til klæder, og de fede dyr slagter I. Men I vogter ikke fårene. **4** De svage har I ikke styrket, de syge har I ikke helbredt, og de kvæstede har I ikke forbundet, de bortkomne har I ikke ført tilbage, de vildfarne har I ikke ledt efter, og de stærke har I underkuet med vold. **5** Mine får er blevet spredt, fordi de er uden hyrde, og de er blevet til føde for alle de vilde dyr. De er blevet spredt **6** og flakker om i alle bjergene og på alle de høje bakker; over hele landet er mine får blevet spredt, og ingen søger eller leder efter dem. **7** Hør derfor Herrens ord, I hyrder: **8** Så sandt jeg lever, siger Gud Herren: Mine får er blevet til bytte og til føde for alle de vilde dyr, fordi de er uden hyrde. Mine hyrder har ikke søgt efter dem; de har vogtet sig selv i stedet for mine får. **9** Hør derfor Herrens ord, I hyrder: **10** Dette siger Gud Herren: Nu kommer jeg over hyrderne og kræver mine får af dem. Jeg afsætter dem som fårehyrder; de skal ikke længere vogte sig selv. Jeg river mine får ud af gabet på dem, og de får dem ikke at æde. **11** For dette siger Gud Herren: Jeg vil selv søge efter mine får og holde øje med dem. **12** Som hyrden holder øje med sin hjord, når hans får er spredt rundt om ham, således vil jeg holde øje med mine får og udfri dem fra alle de steder, hvor de blev spredt på de mørke skyers og mulmets dag. **13** Jeg vil føre dem ud fra folkene, samle dem fra landene og bringe dem til deres eget land. Jeg vil vogte dem på Israels bjerge, ved vandløbene og overalt i landet, hvor de bor. **14** På gode enge vil jeg vogte dem, og på Israels høje bjerge skal de finde deres græsgange. Der skal de lejre sig på gode græsgange og græsse på frodige enge på Israels bjerge. **15** Jeg vil selv vogte mine får og lade dem lejre sig, siger Gud Herren. **16** De vildfarne vil jeg lede efter, de bortkomne vil jeg føre tilbage, de kvæstede vil jeg forbinde, de syge vil jeg styrke, de fede og stærke vil jeg passe på. Jeg vil vogte dem på rette måde.

**17** Dette siger Gud Herren: Mine får, jeg vil dømme dyrene imellem, både væddere og bukke. **18** Er det ikke nok, at I har den gode græsgang at græsse på? Behøver I at trampe resten af græsset ned? Er det ikke nok, at I har det klare vand at drikke? Behøver I at trampe rundt i resten af vandet? **19** Mine får må græsse, hvor I har trampet ned, og drikke, hvor I har trampet rundt. **20** Derfor siger Gud Herren til dem: Jeg vil selv dømme mellem de fede og de magre dyr. **21** Fordi I med side og nakke skubber alle de svage væk og stanger dem med hornene, så I får dem spredt, **22** vil jeg redde mine får, så de ikke mere skal blive til bytte; jeg vil dømme dyrene imellem. **23** Jeg vil sætte én hyrde over dem, min tjener David; han skal vogte dem og være deres hyrde. **24** Jeg, Herren, vil være deres Gud, og min tjener David skal være fyrste hos dem. Jeg, Herren, har talt!

**25** Jeg vil slutte en fredspagt med dem. Jeg udrydder rovdyrene i landet, så folket kan bo trygt på steppen og sove i skovene. **26** Jeg sender velsignelse over dem, hvor de bor rundt om min høj, og jeg lader regnen falde til rette tid, en regn til velsignelse. **27** Markens træer giver deres frugt og jorden sin afgrøde, og de skal bo trygt i deres land. Så skal de forstå, at jeg er Herren, når jeg bryder deres åg og redder dem fra dem, der holder dem i trældom. **28** De skal ikke længere være bytte for folkene eller føde for de vilde dyr; de skal bo trygt, uden at nogen jager dem bort. **29** Jeg lader planter vokse op, der gør dem navnkundige, og ingen i landet skal længere omkomme af sult, og de skal ikke mere rammes af folkenes spot. **30** De skal forstå, at jeg er Herren deres Gud. Jeg er med dem, og de er mit folk, Israels hus, siger Gud Herren. **31** I er mine får, de får jeg har på græs. I er mennesker, jeg er jeres Gud, siger Gud Herren.

### Ez 35

#### Mod Edom

**1** Herrens ord kom til mig: **2** Menneske, vend dig mod Se’irs bjerge. Du skal profetere imod dem **3** og sige: Dette siger Gud Herren:

> Nu kommer jeg over dig, Se’irs bjerge;  
> jeg løfter min hånd imod dig  
> og gør dig til ørken og ødemark.  
>  **4** Dine byer lægger jeg i ruiner,  
> og du skal blive til ørken.  
> Så skal du forstå, at jeg er Herren.

**5** Du har næret et evigt fjendskab mod israelitterne, og du overgav dem til sværdet, da ulykken ramte dem, så de fik deres endelige straf. **6** Derfor siger Gud Herren:

> Så sandt jeg lever:  
> Jeg vil gøre dig til blod,  
> og blodet skal forfølge dig.  
> Ja, ved blod pådrog du dig skyld,  
> og blodet skal forfølge dig.

**7** Jeg vil gøre Se’irs bjerge til ørken og ødemark, og jeg udrydder dem, der færdes der. **8** Jeg fylder bjergene med de dræbte; på dine høje, i dine dale og i alle dine vandløb ligger de, der er dræbt af sværdet.

>  **9** Jeg gør dig til evig ørken,  
> til byer uden beboere.  
> Så skal I forstå, at jeg er Herren.

**10** Du sagde: »De to folk og de to lande skal tilhøre mig, og jeg vil tage dem i besiddelse, selv om Herren er der.« **11** Derfor siger Gud Herren: Så sandt jeg lever: Jeg vil gengælde dig den vrede og skinsyge, du viste i dit had til dem. Jeg vil give mig til kende for dem, når jeg dømmer dig. **12** Så skal du forstå, at jeg er Herren. Jeg har hørt alle de forhånelser, du har rettet imod Israels bjerge: »De ligger øde hen; vi har fået dem at æde!« **13** I har hånet mig med jeres tale, I har brugt mange ord imod mig. Jeg har hørt det!

**14** Dette siger Gud Herren: Da du har glædet dig over, at mit land blev lagt øde, vil jeg gøre det samme mod dig. **15** Da du har glædet dig over, at Israels arvelod blev lagt øde, vil jeg gøre det samme mod dig. Du skal blive til ørken, Se’irs bjerge, hele Edom! Så skal de forstå, at jeg er Herren.

### Ez 36

#### Israels bjerge befolkes på ny

**1** Du, menneske, du skal profetere om Israels bjerge og sige: Israels bjerge, hør Herrens ord! **2** Dette siger Gud Herren: Fjenderne hoverer over jer: »De evige høje er blevet vores ejendom!« **3** Derfor skal du profetere og sige: Dette siger Gud Herren: Fra alle sider har man hærget og jaget jer, så I er blevet de andre folks ejendom; I er kommet i folkemunde, og der bliver snakket om jer. **4** Hør derfor Gud Herrens ord, Israels bjerge! Dette siger Gud Herren til bjergene og højene, til vandløbene og dalene, til de øde ruiner og de forladte byer, som blev til bytte og til spot for de andre folk rundt om. **5** Ja, dette siger Gud Herren: Med brændende lidenskab vil jeg tale imod de andre folk og imod hele Edom, som med inderlig skadefryd og dyb foragt tog mit land som deres ejendom for at fordrive folket og udplyndre det.

**6** Derfor skal du profetere om Israels land og sige til bjergene og højene, til vandløbene og dalene: Dette siger Gud Herren: I min lidenskab og harme taler jeg, fordi I måtte bære folkenes spot. **7** Derfor siger Gud Herren: Jeg løfter min hånd og sværger, at folkene rundt om jer skal bære deres egen spot. **8** Men I, Israels bjerge, skal sætte grene og bære frugt for mit folk Israel, for de kommer snart. **9** Se, jeg vender mig til jer, og I skal opdyrkes og tilsås. **10** Jeg gør mennesker talrige på jer, hele Israels hus. Byerne skal befolkes og ruinerne genopbygges. **11** Jeg gør både mennesker og dyr talrige på jer; de skal blive talrige og frugtbare. Jeg befolker jer som tidligere, og I skal blive rigere end før. Så skal I forstå, at jeg er Herren. **12** Jeg bringer mennesker, mit folk Israel, til jer. De skal tage dig i besiddelse, så du bliver deres ejendom; du skal ikke mere gøre dem barnløse.

**13** Dette siger Gud Herren: Man siger om dig, at du æder mennesker og gør dit folk barnløst; **14** men du skal ikke mere æde mennesker og gøre dit folk barnløst, siger Gud Herren. **15** Jeg vil ikke mere lade folkenes spot lyde over dig, og du skal ikke mere bære folkeslagenes hån; du skal ikke mere gøre dit folk barnløst, siger Gud Herren.

#### Renselsen og genopbygningen af Israel

**16** Herrens ord kom til mig: **17** Menneske, da Israel boede i sit land, gjorde de det urent med deres færd og gerninger. Deres færd var i mine øjne som urenheden under menstruation, **18** og jeg udøste min harme over dem, fordi de havde udgydt blod i landet og gjort det urent med deres møgguder. **19** Jeg spredte dem blandt folkene, og de blev strøet ud i landene. Jeg dømte dem efter deres færd og gerninger. **20** Hvor de kom hen blandt folkene, vanhelligede de mit hellige navn. Da man sagde om dem: »De er Herrens folk, men de måtte drage bort fra hans land«, **21** da ville jeg beskytte mit hellige navn, som Israels hus havde vanhelliget blandt de folk, de var kommet til.

**22** Sig derfor til Israels hus: Dette siger Gud Herren: Det er ikke for jeres skyld, jeg gør dette, Israels hus, men for mit hellige navns skyld, som I har vanhelliget blandt de folk, I kom til. **23** Jeg vil hellige mit store navn, som er blevet vanhelliget blandt folkene, fordi I vanhelligede det. Så skal folkene forstå, at jeg er Herren, siger Gud Herren, når jeg for øjnene af dem viser min hellighed på jer. **24** Jeg vil hente jer fra folkene og samle jer fra alle landene og bringe jer til jeres eget land. **25** Jeg vil stænke rent vand på jer, så I bliver rene. Jeg renser jer for al jeres urenhed og for alle jeres møgguder; **26** jeg giver jer et nyt hjerte og en ny ånd i jeres indre. Jeg fjerner stenhjertet fra jeres krop og giver jer et hjerte af kød. **27** Jeg giver jer min ånd i jeres indre, så I følger mine love og omhyggeligt holder mine bud. **28** I skal bo i det land, jeg gav jeres fædre; I skal være mit folk, og jeg vil være jeres Gud. **29** Jeg vil frelse jer fra al jeres urenhed. Jeg kalder kornet frem og lader det vokse højt, og jeg sender ikke hungersnød over jer. **30** Træerne skal bære megen frugt og markerne store afgrøder, så I ikke mere skal spottes af folkene på grund af hungersnød. **31** Så vil I huske jeres onde færd og jeres slette gerninger og væmmes ved jeres synder og jeres afskyelige handlinger. **32** Det er ikke for jeres skyld, jeg gør dette, siger Gud Herren. Det skal I vide! I skal fyldes af skam og skændsel over jeres færd, Israels hus.

**33** Dette siger Gud Herren: Når jeg har renset jer for alle jeres synder, befolker jeg byerne, og ruinerne skal genopbygges. **34** Jorden, der har ligget øde hen, skal dyrkes i stedet for at ligge som en ødemark for øjnene af dem, der færdes der. **35** Og de skal sige: »Dette øde land er nu blevet som Edens have. De byer, der lå i ruiner, forladt og styrtet i grus, er igen befæstede og beboede.« **36** Så skal de andre folk rundt om jer forstå, at jeg er Herren. Jeg har genopbygget det, der var styrtet i grus, og tilplantet det øde land. Jeg er Herren. Jeg har talt, og jeg vil gøre det.

**37** Dette siger Gud Herren: Endnu ét vil jeg gøre for Israels hus på deres bøn: Jeg vil gøre menneskene talrige som en fårehjord, **38** som offerfårene, som fårene i Jerusalem ved festtiderne. Sådan skal byerne, der lå i ruiner, fyldes med en menneskehjord. Så skal de forstå, at jeg er Herren.

### Ez 37

#### Det døde folk bliver levende

**1** Herrens hånd kom over mig, og han førte mig ved sin ånd ud og stillede mig i dalen. Den var fuld af knogler. **2** Han ledte mig forbi dem, hele vejen rundt. De lå i store mængder ud over dalen og var helt indtørrede. **3** Så spurgte han mig: »Menneske, kan disse ben blive levende?« og jeg svarede: »Gud Herre, det ved kun du!« **4** Da sagde han til mig: »Du skal profetere om disse ben og sige til dem: I indtørrede ben, hør Herrens ord! **5** Dette siger Gud Herren til disse ben: Jeg giver jer livsånde, så I bliver levende. **6** Jeg fæster sener på jer, dækker jer med kød, trækker hud over jer og giver jer livsånde, så I bliver levende. Så skal I forstå, at jeg er Herren.« **7** Jeg profeterede, som jeg havde fået befaling om, og mens jeg profeterede, lød der en raslen, og benene nærmede sig til hinanden. **8** Jeg så, hvordan der kom sener på dem, kød dækkede dem, og de blev trukket over med hud. Men de havde ingen livsånde i sig. **9** Så sagde han til mig: »Du skal profetere om livsånden. Du skal profetere, menneske, og sige til livsånden: Dette siger Gud Herren: Kom, livsånde, fra de fire verdenshjørner, og blæs ånde i disse dræbte, så de bliver levende.« **10** Da jeg profeterede, som han havde befalet mig, kom livsånden ind i dem, så de blev levende. De rejste sig op, en umådelig stor hær.

**11** Derpå sagde han til mig: »Menneske, disse ben er hele Israels folk; de siger: ›Vore ben er indtørrede, vort håb er slukket, det er ude med os!‹ **12** Derfor skal du profetere og sige til dem: Dette siger Gud Herren: Mit folk, jeg åbner jeres grave og fører jer op af dem for at bringe jer til Israels land. **13** Så skal I forstå, at jeg er Herren, når jeg åbner jeres grave, mit folk, og fører jer op af dem. **14** Jeg giver jer min ånd, så I bliver levende, og jeg lader jer bo i jeres land. Så skal I forstå, at jeg er Herren. Jeg har talt, og jeg vil gøre det, siger Herren.«

#### Billedhandling om genforeningen af Juda og Efraim

**15** Herrens ord kom til mig: **16** Du, menneske, tag et træstykke, og skriv på det: Juda og hans forbundsfæller, israelitterne. Tag derpå et andet træstykke – Efraims træstykke – og skriv på det: Josef og hans forbundsfæller, hele Israels hus. **17** Læg så det ene sammen med det andet, så du har ét stykke træ i hånden. **18** Når nu dine landsmænd siger til dig: Fortæl os dog, hvad du mener med det, **19** skal du sige til dem: Dette siger Gud Herren: Jeg tager Josefs træstykke – det som er i hånden på Efraim og hans forbundsfæller, Israels stammer – og lægger Judas træstykke oven på det. Jeg gør dem til ét træstykke, så jeg har ét stykke i hånden.

**20** De træstykker, du har skrevet på, skal du holde i hånden, så de kan se dem, **21** og så skal du sige til dem: Dette siger Gud Herren: Jeg henter israelitterne hjem fra de folkeslag, hvor de måtte drage hen. Jeg samler dem alle vegne fra og bringer dem til deres eget land. **22** Jeg gør dem til ét folk i landet, på Israels bjerge, og der skal være én konge for dem alle. De skal aldrig mere blive to folk og aldrig mere deles i to kongeriger. **23** De skal ikke længere gøre sig urene ved deres ækle guder og deres møgguder og alle deres overtrædelser. Jeg frelser dem fra deres syndige frafald og renser dem; de skal være mit folk, og jeg vil være deres Gud. **24** Min tjener David skal være konge over dem, og de skal alle have én hyrde. De skal følge mine bud og omhyggeligt holde mine love. **25** De skal bo i det land, jeg gav min tjener Jakob, der hvor deres fædre boede. De og deres børn og børnebørn skal bo der for evigt, og min tjener David skal være deres fyrste til evig tid. **26** Jeg slutter en fredspagt med dem; det skal være en evig pagt. Jeg gør dem talrige, og jeg giver dem min helligdom for evigt. **27** Min bolig skal være hos dem; jeg vil være deres Gud, og de skal være mit folk. **28** Så skal folkeslagene forstå, at jeg er Herren. Jeg helliger Israel, for min helligdom er hos dem til evig tid.

### Ez 38

#### Storfyrsten Gog fra Magog

**1** Herrens ord kom til mig: **2** Menneske, vend dig mod Gog i landet Magog, storfyrsten over Meshek og Tubal. Du skal profetere imod ham **3** og sige: Dette siger Gud Herren: Nu kommer jeg over dig, Gog, storfyrste over Meshek og Tubal! **4** Jeg holder dig tilbage, sætter kroge i kæben på dig og fører dig bort med hele din hær, heste og ryttere, alle fuldt rustede, en vældig skare med langskjolde og rundskjolde, alle bevæbnede med sværd. **5** Persere, nubiere og putere er sammen med dem, alle med skjold og hjelm. **6** Gomer med alle sine tropper, Bet-Togarma fra det yderste nord med alle sine tropper, mange folkeslag er sammen med dig. **7** Gør dig rede, og hold dig klar, du og hele den skare, som er samlet om dig; du har myndigheden over dem!

**8** Når lang tid er gået, skal du mønstres. Når årene er omme, skal du rykke frem imod det land, som er genrejst efter sværdet, og hvis indbyggere er blevet samlet fra mange folkeslag på Israels bjerge, som længe havde ligget øde hen. De blev hentet hjem fra folkene og bor nu alle trygt. **9** Du skal trække op som et uvejr og komme og dække landet som en sky, du og alle dine tropper og de mange folkeslag sammen med dig. **10** Dette siger Gud Herren: Den dag får du noget i tankerne, du vil planlægge ondt **11** og tænke: »Jeg vil drage op imod et åbent land og rykke frem mod folk, der lever roligt og trygt, og som alle sammen bor uden bymure med port og slå.« **12** Du kommer for at røve og plyndre og vende din hånd imod de ruiner, der nu er beboede, og imod det folk, der er samlet hjem fra folkeslagene, og som nu har erhvervet sig rigdom og gods og bor i jordens navle. **13** Saba og Dedan, opkøbere og handelsmænd fra Tarshish, alle spørger de dig: Er det for at røve, du kommer? Er det for at plyndre, du har samlet dine skarer? Er det for at føre sølv og guld bort, for at fjerne rigdom og gods, for at tage stort bytte? **14** Derfor, menneske, skal du profetere og sige til Gog: Dette siger Gud Herren: Den dag mit folk Israel bor trygt, bryder du op **15** og rykker ud fra dit land i det yderste nord, du og de mange folkeslag, som er sammen med dig, alle til hest, en stor skare, en vældig hær. **16** Som en sky skal du trække op imod mit folk Israel og dække landet. Når tiden er gået, skal det ske. Da fører jeg dig, Gog, imod mit land, for at folkene skal kende mig, når jeg viser min hellighed på dig for øjnene af dem.

**17** Dette siger Gud Herren: Var det ikke dig, jeg talte om i fortidens dage ved mine tjenere, Israels profeter? De profeterede dengang, at jeg ville føre dig imod Israel. **18** Når Gog rykker imod Israels land, siger Gud Herren, stiger en voldsom harme op i mig, **19** og jeg taler i min lidenskab, i min flammende vrede. Ja, den dag skal der komme et stort jordskælv over Israels land. **20** Alle skal skælve for mig, havets fisk, himlens fugle, de vilde dyr, alle krybdyr, der kryber på jorden, og alle mennesker på jorden. Bjergene jævnes med jorden, klippevæggene falder, og alle bymure styrter sammen. **21** Jeg nedkalder sværdet over ham på alle mine bjerge, siger Gud Herren. De skal rette deres sværd mod hinanden. **22** Jeg fælder dom over ham med pest og blod, og jeg lader skylregn, hagl, ild og svovl regne ned over ham og hans tropper og over de mange folkeslag, der er sammen med ham. **23** Sådan viser jeg min storhed og hellighed og giver mig til kende for øjnene af mange folkeslag. Så skal de forstå, at jeg er Herren.

### Ez 39

**1** Du, menneske, du skal profetere imod Gog og sige: Dette siger Gud Herren: Nu kommer jeg over dig, Gog, storfyrste over Meshek og Tubal. **2** Jeg holder dig tilbage, jeg driver dig af sted og fører dig fra det yderste nord op på Israels bjerge. **3** Jeg slår buen ud af din venstre hånd og lader pilene falde ud af den højre. **4** På Israels bjerge skal du falde, du og alle dine tropper og de folkeslag, der er sammen med dig. Jeg giver dig som føde til de vingede rovfugle og de vilde dyr. **5** På åben mark skal du falde. Jeg har talt, siger Gud Herren.

**6** Jeg sender ild mod Magog og mod dem, der bor trygt på de fjerne øer. Så skal de forstå, at jeg er Herren. **7** Jeg vil give mit hellige navn til kende i mit folk Israel, og jeg vil ikke have, at mit hellige navn vanhelliges længere. Så skal folkene forstå, at jeg er Herren, den hellige i Israel. **8** Det indtræffer, og det skal ske, siger Gud Herren; det er den dag, jeg har talt om. **9** Indbyggerne i Israels byer skal drage ud, og de skal tænde bål og brænde våbnene, rundskjolde og langskjolde, buer og pile, kastespyd og lanser. Det skal tage syv år at brænde dem. **10** De behøver ikke at hente brænde fra marken eller fælde træer i skoven, for de kan bruge våbnene som brændsel. Sådan skal de røve og plyndre hos dem, der selv røvede og plyndrede, siger Gud Herren.

**11** På den dag vil jeg give Gog et sted i Israel, hvor han skal få sin grav, i Abarimdalen øst for havet; den kommer til at spærre for dem, som færdes der. Der skal de begrave Gog og hele hans larmende hob, og man skal kalde den Hamon-Gog-dalen. **12** Israelitterne skal begrave dem for at rense landet; det vil tage syv måneder. **13** Alle folk i landet skal være med til at begrave dem. Det bliver til ry for dem, den dag jeg viser min herlighed, siger Gud Herren. **14** De skal udvælge mænd, som til stadighed skal drage rundt i landet og rense det ved at begrave dem, der ligger tilbage på jorden. Efter at de syv måneder er gået, skal man gennemsøge landet; **15** når de, der færdes der, ser en menneskeknogle, skal de bygge en varde ved siden af den, indtil gravlæggerne får den begravet i Hamon-Gog-dalen. **16** – Der er også en by, der hedder Hamona. – Således skal de rense landet.

**17** Du, menneske, sig til alle de vingede fugle og til alle de vilde dyr: Dette siger Gud Herren: Saml jer alle vegne fra, og kom til den offerfest, som jeg holder for jer, et stort slagtoffer på Israels bjerge. I skal æde kød og drikke blod! **18** Heltes kød skal I æde, og jordens fyrsters blod skal I drikke, som var de alle sammen væddere, lam, bukke, tyre og fedekvæg fra Bashan. **19** I skal æde fedt, til I er mætte, og I skal drikke blod, til I er berusede, ved den offerfest, jeg holder for jer. **20** Ved mit bord skal I æde jer mætte i heste og ryttere, i helte og krigere, siger Gud Herren.

**21** Jeg viser min herlighed blandt folkene, så alle folkene kan se min dom, som jeg fuldbyrder, og min hånd, som jeg lægger på dem. **22** Israels hus skal forstå, at jeg er Herren deres Gud, fra den dag og i al fremtid. **23** Folkene skal forstå, at det var på grund af Israels synd, og fordi de handlede troløst imod mig, at de blev ført i eksil. Jeg skjulte mit ansigt for dem og overgav dem i deres fjenders magt, så de alle faldt for sværdet. **24** Jeg gengældte dem deres urene handlinger og deres overtrædelser, og jeg skjulte mit ansigt for dem.

**25** Derfor siger Gud Herren: Nu vil jeg vende Jakobs skæbne og vise barmhjertighed mod hele Israels hus; jeg brænder af nidkærhed for mit hellige navn. **26** Deres skændsel og al den troløshed, de viste mig, skal de glemme, når de igen bor trygt i deres eget land, og ingen jager dem bort. **27** Når jeg lader dem vende tilbage fra folkene og samler dem fra deres fjenders lande, vil jeg vise min hellighed på dem for øjnene af de mange folkeslag. **28** Så skal de forstå, at jeg er Herren deres Gud, når jeg efter at have ført dem bort til folkene samler dem i deres land uden at efterlade nogen af dem derude. **29** Jeg vil aldrig mere skjule mit ansigt for dem, for jeg udgyder min ånd over Israels hus, siger Gud Herren.

### Ez 40

#### Det nye tempel

**1** I det femogtyvende år efter at vi var blevet ført i eksil, ved nytår, på den tiende dag i måneden, i det fjortende år efter at byen var faldet, netop på denne dag kom Herrens hånd over mig og bragte mig derhen. **2** I guddomssyner bragte han mig til Israel og stillede mig på et meget højt bjerg, og på det var der mod syd noget ligesom en bygning i en by. **3** Da han havde bragt mig derhen, stod der en mand, der så ud, som var han af bronze. Han havde en hørsnor og en målestok i hånden, og han stod ved porten. **4** Manden sagde til mig: »Menneske, brug dine øjne og dine ører, og læg mærke til alt, hvad jeg viser dig, for du er bragt herhen, for at jeg kan vise dig det. Fortæl Israels hus alt, hvad du ser!«

**5** Der var en mur hele vejen rundt om templet. Manden havde en målestok på seks alen i hånden. – En alen er en almindelig alen og en håndsbredde. – Han målte murens bredde: ét mål, og dens højde: ét mål.

**6** Han kom til porten, som vendte mod øst, og gik op ad trappen til den. Han målte portens tærskel: ét mål bred. **7** Vagtrummet var ét mål bredt og ét mål dybt, og mellem vagtrummene var der fem alen. Tærskelen til portens forrum ind imod templet var ét mål. **8** Han målte portens forrum: **9** otte alen, og dens dørposter: to alen. Portens forrum vendte ind imod templet. **10** Østporten havde tre vagtrum på hver side; de havde alle tre samme mål, og dørposterne på hver side havde samme mål. **11** Han målte portåbningens bredde: ti alen; hele portens bredde var 13 alen. **12** Foran vagtrummene på hver side var der en skranke på én alen, og vagtrummene var seks alen på hver led. **13** Han målte bredden af port med vagtrum fra den ene ende af loftet til den anden: 25 alen; åbningerne lå over for hinanden. **14** – Han opgjorde dørposterne til 60 alen frem til forgårdens dørpost og porten hele vejen rundt. – **15** Fra portindgangens facade til facaden på portens forrum inderst var der 50 alen. **16** Der var vinduer med gitterværk i vagtrummene indvendigt i porten hele vejen rundt, og ligeledes var der vinduer indvendigt i forrummet hele vejen rundt. På dørposterne var der palmetter.

**17** Han førte mig ind i den ydre forgård. Der var nogle kamre, og der var lagt en brolægning hele vejen rundt i forgården; der var tredive kamre på brolægningen. **18** Brolægningen lå langs siden af portene i hele deres længde. Det var den nedre brolægning. **19** Han målte afstanden fra indersiden af den nedre port til ydersiden af den indre forgård: 100 alen – i øst og i nord.

**20** Han målte længden og bredden af porten, som vendte mod nord i den ydre forgård. **21** Dens vagtrum, tre på hver side, og dens dørposter og dens forrum havde samme mål, som de havde i den første port, 50 alen i længden og 25 alen i bredden. **22** Forrummets vinduer og palmetter havde samme mål som i porten, der vendte mod øst. Ad syv trin gik man op til den, og dens forrum vendte indad. **23** Der var en port til den indre forgård over for nordporten ligesom over for østporten, og han målte fra port til port: 100 alen.

**24** Han førte mig mod syd. Der var en port mod syd, og han målte dens dørposter og dens forrum; det svarede til de foregående mål. **25** Der var vinduer i den og i dens forrum hele vejen rundt som de foregående vinduer. Den var 50 alen lang og 25 alen bred. **26** Trappen havde syv trin. Forrummet vendte indad, og der var palmetter på dørposterne på begge sider. **27** Der var en port mod syd i den indre forgård. Han målte fra den port til sydporten: 100 alen.

**28** Han førte mig ad sydporten ind i den indre forgård. Han målte sydporten; den svarede til de foregående mål. **29** Dens vagtrum, dens dørposter og dens forrum havde samme mål som de foregående, og der var vinduer i den og i dens forrum hele vejen rundt. Den var 50 alen lang og 25 alen bred. **30** Der var forrum hele vejen rundt, 25 alen lange og fem alen brede. **31** Dens forrum vendte ud imod den ydre forgård; der var palmetter på dens dørposter, og trappen havde otte trin.

**32** Han førte mig ind i den indre forgård mod øst, og han målte porten; den svarede til de foregående mål. **33** Dens vagtrum, dens dørposter og dens forrum svarede til de foregående mål, og der var vinduer i den og i dens forrum hele vejen rundt. Den var 50 alen lang og 25 alen bred. **34** Dens forrum vendte ud imod den ydre forgård; på dørposterne på begge sider var der palmetter, og trappen havde otte trin.

**35** Han førte mig ind i nordporten og målte den; den svarede til de foregående mål. **36** Der var vagtrum, dørposter og forrum, og der var vinduer i den hele vejen rundt. Den var 50 alen lang og 25 alen bred. **37** Dens forrum vendte ud imod den ydre forgård; der var palmetter på dens dørposter på begge sider, og trappen havde otte trin.

**38** I portens forrum var der en indgang til et kammer; dér skyllede man brændofferdyret. **39** I portens forrum var der to borde på hver side til at slagte brændofferdyret, syndofferdyret og skyldofferdyret på. **40** Ved siden, udenfor ved opgangen til portåbningen i nord, var der to borde, og på den anden side af portens forrum var der to borde, **41** fire borde på hver side af porten, i alt otte borde; på dem slagtede man. **42** De fire borde til brændofferdyret var af kvadersten, halvanden alen lange, halvanden alen brede og en alen høje; på dem lagde man de redskaber, man slagtede brændofferdyret og slagtofferdyret med. **43** Hylder på en håndsbredde var gjort fast i bygningen hele vejen rundt, og på bordene skulle offerkødet ligge. **44** I den indre forgård, uden for den indre port, var der to kamre, et på siden af nordporten, vendt mod syd, og et på siden af sydporten, vendt mod nord. **45** Han sagde til mig: »Det kammer, som vender mod syd, er til de præster, som varetager tjenesten i templet, **46** og det kammer, som vender mod nord, er til de præster, der varetager tjenesten ved alteret; det er sadokiderne, de levitter, som må komme nær til Herren og gøre tjeneste for ham.«

**47** Han målte forgården; den var kvadratisk, 100 alen lang og 100 alen bred, og alteret stod foran templet.

**48** Så førte han mig ind i templets forhal, og han målte forhallens dørposter: fem alen på begge sider. Portåbningens bredde var 14 alen, og væggene på begge sider af åbningen til forhallen var tre alen. **49** Forhallen var 20 alen lang og 12 alen bred. Man gik op til den ad ti trin. Der var søjler ved dørposterne, én på hver side.

### Ez 41

**1** Derpå førte han mig ind i tempelhallen. Han målte dørposterne på begge sider: seks alen brede. **2** Døråbningen var ti alen bred, og dens vægge på begge sider var fem alen. Han målte hallens længde: 40 alen, og bredden: 20 alen.

**3** Han gik ind i det indre rum. Han målte åbningens dørposter: to alen. Åbningen var seks alen, og dens sidevægge var syv alen. **4** Han målte rummets længde: 20 alen, og dets bredde: 20 alen; det lå bag ved tempelhallen. Han sagde til mig: »Dette er det Allerhelligste.«

**5** Han målte templets mur: seks alen bred. Siderummene hele vejen rundt om templet, var fire alen brede. **6** Siderummene var i tre etager, og i templets mur var der fremspring hele vejen rundt ud imod siderummene som fæste for bjælkerne; de var ikke bygget ind i templets mur. **7** Rundgangen til siderummene blev bredere opefter; for templet havde en rundgang opefter hele vejen rundt; derfor blev det bredere opefter. Fra den underste etage kom man op til den øverste gennem den midterste. **8** Jeg så, at der var en forhøjning hele vejen rundt om templet som fundament for siderummene, et fuldt mål, seks alen, ud til kanten. **9** Siderummets ydermur var fem alen bred, og der var et åbent stykke mellem templets siderum **10** og kamrene; det var 20 alen bredt og gik hele vejen rundt om templet. **11** Der var døre fra siderummet ud til det åbne stykke, en dør mod nord og en dør mod syd. Muren ud imod det åbne stykke var fem alen bred hele vejen rundt.

**12** Bygningen for enden af den åbne plads, mod vest, var 70 alen bred; bygningens mur var fem alen bred hele vejen rundt, og den var 90 alen lang.

**13** Han målte templet; det var 100 alen langt. Den åbne plads, bygningen og dens mure var 100 alen lang. **14** Templets facade og pladsen mod øst var 100 alen bred. **15** Han målte længden af bygningen bagved, for enden af pladsen, og dens korridorer på begge sider: 100 alen.

Der var lagt loft over tempelhallen, inderrummet og forhallen ud til forgården. **16** Vinduerne havde gitterværk, og der var tre afsatser oven for soklen. Væggene var dækket med træ hele vejen rundt; de var beklædt fra gulvet op til vinduerne **17** og op over døren. I inderrummet og udenfor, på væggen hele vejen rundt i det indre og det ydre rum, var der felter **18** med udskårne keruber og palmetter. Der var en palmette mellem to keruber, og hver kerub havde to ansigter, **19** et menneskeansigt vendt mod palmetten på den ene side og et løveansigt vendt mod palmetten på den anden side; det var udskåret hele vejen rundt i templet. **20** Keruberne og palmetterne var udskåret på væggen fra gulvet til op over døren. **21** Tempelhallen havde dørstolper med fire indhak.

Foran det hellige rum var der noget, der så ud som **22** et alter af træ, tre alen højt, to alen langt og to alen bredt, og dets hjørner, sokkel og sider var af træ. Og han sagde til mig: »Det er bordet, der står foran Herren.«

**23** Tempelhallen og det hellige rum havde hver en tofløjet dør. **24** Dørene havde to fløje, to drejelige fløje, to på den ene dør og to på den anden. **25** Der var udskårne keruber og palmetter på tempelhallens døre ligesom på væggene. Der var en gesims af træ på ydersiden af forhallen. **26** Vinduerne havde gitterværk, og der var palmetter på forhallens sidevægge, på templets siderum og på gesimserne.

### Ez 42

**1** Så førte han mig ud i den ydre forgård mod nord og ind i kammerbygningen ved den åbne plads, mod nord over for bygningen. **2** Den var 100 alen lang på nordsiden og 50 alen bred **3** og lå ud til den indre forgård, der var 20 alen bred, over for brolægningen i den ydre forgård. Kammerbygningen var bygget med tre afsatser. **4** Foran kamrene mod nord, på den side, der vendte indad, var der en passage, ti alen bred og 100 alen lang, med døre til kamrene. **5** De øverste kamre var smalle, for afsatserne tog noget af pladsen fra den underste og mellemste etage i bygningen. **6** Der var tre etager, men der var ikke søjler, som der var i forgårdene; derfor måtte kamrene set nedefra rykkes tilbage i forhold til de underste og i forhold til de midterste. **7** Ud fra kamrene var der en mur i forlængelse af siden på kamrene ud imod den ydre forgård. Muren var 50 alen lang, **8** for kamrene i den ydre forgård var 50 alen lange, mens kamrene over for templet var 100 alen. **9** Når man fra den ydre forgård kom til disse kamre, var adgangen fra øst neden for dem, **10** der hvor muren ud mod forgården begyndte.

Mod syd foran den åbne plads og foran bygningen var der kamre, **11** og der var en passage foran dem. Med hensyn til længde og bredde og med hensyn til alle udgange og proportioner så de ud som kamrene, der vendte mod nord, hvis døre **12** svarede til dørene til de kamre, der vendte mod syd. Når man kom dertil, var der en indgang fra øst, hvor vejen langs indhegningsmuren begyndte.

**13** Han sagde til mig: »Kamrene mod nord og mod syd på begge sider af den åbne plads er de hellige kamre, hvor de præster, der må komme nær til Herren, spiser de højhellige offergaver. Dér skal de lægge de højhellige offergaver, både afgrødeofferet og syndofferet og skyldofferet, for dette sted er helligt. **14** Når præsterne er gået ind i helligdommen, må de ikke derfra gå ud i den ydre forgård, men i kamrene skal de lægge de klæder, som de gjorde tjeneste i, for de er hellige. De skal tage andre klæder på, før de går ud, hvor folket er.«

**15** Da han havde afsluttet opmålingen inden for tempelområdet, førte han mig ud gennem porten, som vendte mod øst, og målte det hele vejen rundt. **16** Han målte østsiden med målestokken: 500 alen. Han drejede **17** og målte nordsiden med målestokken: 500 alen. Han drejede **18** og målte sydsiden med målestokken: 500 alen. **19** Han drejede og målte vestsiden med målestokken: 500 alen. **20** På alle fire sider målte han det. Der var en mur hele vejen rundt, 500 alen på langs og 500 alen på tværs. Den skulle skille helligt fra uhelligt.

### Ez 43

#### Herren vender tilbage til templet

**1** Han førte mig hen til porten, som vender mod øst. **2** Og se, Israels Guds herlighed kom fra øst, og lyden var som lyden af vældige vande, og jorden lyste ved hans herlighed. **3** Synet, jeg så, var som det syn, jeg så, da han kom for at ødelægge byen, og synerne var som det syn, jeg så ved floden Kebar, og jeg kastede mig ned. **4** Og Herrens herlighed kom ind i templet gennem porten, som vender mod øst. **5** Ånden løftede mig op og bragte mig ind i den indre forgård, og se, Herrens herlighed fyldte templet, **6** og jeg hørte én tale til mig fra templet, mens manden stod ved siden af mig. **7** Han sagde til mig: Menneske, dette er det sted, hvor min trone skal stå og mine fødder hvile. Her vil jeg bo iblandt israelitterne til evig tid, og Israels hus skal ikke længere gøre mit hellige navn urent, hverken de eller deres konger, med deres hor og med ligene af deres døde konger. **8** De lagde deres dørtærskel ved siden af min og deres dørstolper ved siden af mine, kun med en mur mellem mig og dem; og de gjorde mit hellige navn urent med deres afskyelige handlinger, så jeg tilintetgjorde dem i min vrede. **9** Nu skal de fjerne deres hor og ligene af deres konger fra mig, så vil jeg bo iblandt dem til evig tid.

**10** Du, menneske, fortæl Israels hus om templet, så de skammer sig over deres synder. De skal måle konstruktionen, **11** og når de skammer sig over alt, hvad de har gjort, skal du gøre dem bekendt med templets plan og mål, dets udgange og dets indgange, alle planerne og alle forskrifterne og lovene for det. Skriv det ned, mens de ser på det, så de omhyggeligt kan følge alle lovene og forskrifterne for det.

**12** Dette er loven om templet: På toppen af bjerget skal dets område hele vejen rundt være højhelligt. Sådan er loven om templet.

#### Brændofferalteret

**13** Dette er alterets mål i alen. – En alen er en almindelig alen og en håndsbredde. – Der var en rende, en alen dyb og en alen bred, og kanten rundt langs dens rand var et fingerspand. Dette er alterets sokkel: **14** Der var to alen fra renden i jorden til den nederste afsats, som var en alen bred. Der var fire alen fra den lille til den store afsats, og den var en alen bred. **15** Ildstedet var fire alen højt, og fire horn ragede op fra ildstedet. **16** Ildstedet var kvadratisk, 12 alen langt og 12 alen bredt på de fire sider, **17** og afsatsen var 14 alen lang og 14 alen bred på de fire sider, og kanten rundt om den var en halv alen, og renden udenom var en alen. Trappen op til det var i øst.

**18** Han sagde til mig: Menneske, dette siger Gud Herren: Dette er forskrifterne for alteret, når det skal bygges, for at man kan bringe brændoffer og stænke blod på det. **19** Til levitpræsterne af Sadoks slægt, dem som må komme nær til mig for at gøre tjeneste for mig, skal du give en tyrekalv til syndoffer, siger Gud Herren. **20** Du skal tage noget af dens blod og komme det på alterets fire horn, på afsatsens fire hjørner og på kanten rundt om, så du renser alteret for synd og skaffer det soning. **21** Derefter skal du tage syndoffertyren og brænde den på templets mønstringsplads uden for helligdommen. **22** Den næste dag skal du bringe en lydefri gedebuk som syndoffer, og man skal rense alteret for synd, ligesom de rensede det for synd med tyren. **23** Når du er færdig med at rense det for synd, skal du bringe en lydefri tyrekalv og en lydefri vædder fra småkvæget. **24** Du skal ofre dem for Herrens ansigt, og præsterne skal kaste salt på dem og bringe dem som brændoffer til Herren. **25** Hver dag i syv dage skal du ofre en syndofferbuk, og man skal ofre en lydefri tyrekalv og en lydefri vædder fra småkvæget. **26** Syv dage skal man skaffe alteret soning og rense det og indvi det. **27** Når de dage er gået, skal præsterne på den ottende dag og hver dag derefter bringe jeres brændofre og jeres måltidsofre på alteret, og jeg vil tage nådigt imod jer, siger Gud Herren.

### Ez 44

#### Den lukkede østport

**1** Han førte mig tilbage til helligdommens ydre østport, og den var lukket. **2** Herren sagde til mig: Denne port skal være lukket; den må ikke åbnes, og ingen må gå ind ad den. Herren, Israels Gud, er gået ind ad den, derfor skal den være lukket. **3** Men fordi fyrsten er fyrste, skal han sidde i den og holde måltid for Herrens ansigt. Han skal gå derind gennem forhallen i porten, og samme vej skal han gå ud.

#### Fremmede udelukkes fra helligdommen

**4** Så førte han mig gennem nordporten hen foran templet, og jeg så, at Herrens herlighed fyldte Herrens tempel, og jeg kastede mig ned. **5** Og Herren sagde til mig: Menneske, brug dine øjne og dine ører, og læg mærke til alt, hvad jeg taler til dig, alle forskrifterne for Herrens tempel og alle lovene for det; og læg mærke til indgangen til templet og alle helligdommens udgange. **6** Du skal sige til det genstridige Israels hus: Dette siger Gud Herren: Nu er det nok med jeres afskyelige handlinger, Israels hus! **7** Når I lader fremmede, som er uomskårne på hjerte og krop, komme ind i min helligdom og vanhellige mit tempel, når I bringer mig føde, fedt og blod, så har I brudt min pagt med alle jeres afskyelige handlinger; **8** I har ikke selv varetaget tjenesten med mine hellige offergaver, men I har sat dem til at varetage tjenesten i min helligdom for jer. **9** Dette siger Gud Herren: Ingen fremmed, som er uomskåret på hjerte og krop, må gå ind i min helligdom; det gælder alle fremmede, som bor blandt israelitterne.

#### Præsteklasserne

**10** Levitterne derimod, som fjernede sig fra mig, da Israel for vild, dengang de forvildede sig bort fra mig og fulgte deres møgguder, de skal bære deres straf. **11** I min helligdom skal de have vagttjenesten ved templets porte, og de skal gøre tjeneste i templet; de skal slagte brændofferdyret og slagtofferdyret for folket og forrette tjenesten for dem. **12** De gjorde tjeneste for dem foran deres møgguder, så de blev årsag til skyld i Israels hus; derfor løftede jeg min hånd imod dem, siger Gud Herren. De skal bære deres straf. **13** De må ikke træde frem for mig og gøre præstetjeneste og ikke nærme sig nogen af mine hellige offergaver, de højhellige offergaver; men de skal bære deres skændsel og de afskyelige handlinger, de har begået. **14** Jeg sætter dem til at varetage tjenesten i templet med det arbejde, der hører til, og med alt, hvad der skal gøres dér.

**15** Men de levitpræster, sadokiderne, som varetog tjenesten i min helligdom, dengang israelitterne forvildede sig bort fra mig, de må komme nær til mig og gøre tjeneste for mig, og de skal træde frem for mig og bringe mig fedt og blod, siger Gud Herren. **16** De skal komme i min helligdom, de må komme nær til mit bord og gøre tjeneste for mig; de skal varetage tjenesten for mig. **17** Når de kommer til portene til den indre forgård, skal de tage klæder af hørlinned på; de må ikke have uld på, når de gør tjeneste i portene til den indre forgård og i templet. **18** De skal have linnedturbaner på hovedet og linnedbukser om lænden, og de må ikke klæde sig i noget, der får dem til at svede. **19** Når de går ud i den ydre forgård til folket, skal de tage de klæder af, som de har gjort tjeneste i, og lægge dem i de hellige kamre og tage andre klæder på; de må ikke gøre folket helligt med deres klæder. **20** De må ikke rage deres hoveder og ikke lade håret vokse frit; de skal klippe deres hår. **21** Ingen præst må drikke vin, når han er kommet ind i den indre forgård. **22** De må ikke gifte sig med en enke eller en fraskilt, men kun med en jomfru af Israels hus eller med en enke efter en præst. **23** De skal give mit folk belæring om forskellen mellem helligt og uhelligt, og de skal kundgøre forskellen mellem rent og urent. **24** I en retssag skal de træde frem som dommere og dømme efter mine bud. De skal holde mine love og forskrifter for alle mine fester og holde mine sabbatter hellige. **25** De må ikke gå ind til et dødt menneske, så de bliver urene; kun hvis der er tale om far, mor, søn, datter, bror eller ugift søster, må de pådrage sig urenhed. **26** Efter at han er blevet renset, skal man tælle syv dage frem, **27** og den dag han kommer til helligdommen, ind i den indre forgård, for at gøre tjeneste i helligdommen, skal han bringe sit syndoffer, siger Gud Herren. **28** De må ikke have arvelod, jeg er deres lod; I skal ikke give dem ejendom i Israel, jeg er deres ejendom. **29** De skal leve af afgrødeofferet, syndofferet og skyldofferet, og alt, hvad der er lagt band på i Israel, skal være deres. **30** Det bedste af al førstegrøde og af al afgift, af alle jeres afgifter, skal tilfalde præsterne, og det første af jeres dej skal I give til præsten, for at han kan lade velsignelsen hvile over dit hus. **31** Ingen selvdøde eller sønderrevne dyr, hvad enten det er fugle eller dyr, må præsterne spise.

### Ez 45

#### Fordelingen af jorden

**1** Når I fordeler landet som ejendom, skal I afgive en lod til Herren, en hellig del af landet; den skal være 25.000 alen lang og 20.000 alen bred. Den skal være hellig inden for hele landets område. **2** – Af denne skal et kvadratisk stykke på 500 gange 500 alen høre til helligdommen, med 50 alen græsmark udenom. – **3** Heraf skal du udmåle et stykke, 25.000 alen langt og 10.000 alen bredt; dér skal helligdommen stå, det er højhelligt. **4** Det er den hellige del af landet; den skal tilhøre præsterne, som gør tjeneste i helligdommen, dem som kommer nær for at gøre tjeneste for Herren; den skal de have til deres huse og til græsmark for deres kvæg. **5** Et stykke, 25.000 alen langt og 10.000 alen bredt, skal levitterne, som gør tjeneste i templet, have som ejendom med byer til at bo i. **6** Som byens ejendom skal I give et stykke, 5.000 alen bredt og 25.000 alen langt, langs med det, der er afgivet til helligdommen; det skal tilhøre hele Israels hus. **7** Til fyrsten skal der være et stykke på begge sider af byens ejendom og af det, der er afgivet til helligdommen, vest og øst for helligdommens lod og byens ejendom. Længden skal svare til en af jordlodderne fra vestgrænsen til østgrænsen **8** af landet; det skal være hans ejendom i Israel. Mine fyrster skal ikke længere udnytte mit folk, men give landet til Israels hus, stamme for stamme.

#### Korrekt mål og vægt

**9** Dette siger Gud Herren: Nu er det nok, Israels fyrster! Fjern vold og ødelæggelse, øv ret og retfærdighed, og hold op med at drive mit folk fra hus og hjem, siger Gud Herren. **10** I skal bruge korrekt vægt, korrekt efa og korrekt bat. **11** Efa og bat skal være samme mål, så en bat rummer en tiendedel homer og en efa en tiendedel homer. Det skal fastsættes i forhold til en homer. **12** En sekel skal være 20 gera, fem sekel skal være fem sekel, ti sekel skal være ti sekel, og 50 sekel skal svare til en mine.

#### Afgifter til templet

**13** Dette er den afgift, I skal yde: en sjettedel efa af en homer hvede og en sjettedel efa af en homer byg. **14** Bestemmelsen om olie – olie måles i bat –: en tiendedel bat af en kor. Ti bat udgør en kor. **15** Et lam fra småkvæget af hver 200 stykker af Israels kvæg som offergave, til brændoffer og til måltidsoffer for at skaffe soning for dem, siger Gud Herren. **16** Alle i landet er forpligtet på denne afgift til fyrsten i Israel. **17** Men fyrsten er forpligtet på brændofferet, afgrødeofferet og drikofferet ved valfartsfesterne, nymånedagene og sabbatterne, alle Israels fester. Han skal sørge for syndofferet, afgrødeofferet, brændofferet og måltidsofferet for at skaffe soning for Israels hus.

#### Offerlove

**18** Dette siger Gud Herren: I den første måned, på den første dag i måneden, skal du tage en lydefri tyrekalv og rense helligdommen for synd. **19** Præsten skal tage noget af syndofferets blod og komme det på templets dørstolper og på de fire hjørner af alterets afsats og på dørstolperne i porten i den indre forgård.

**20** På samme måde skal du bære dig ad på den syvende dag i måneden for den, som synder uforsætligt og af uvidenhed; I skal skaffe templet soning.

**21** I den første måned, på den fjortende dag i måneden, skal I fejre påsken, en valfartsfest; syv dage skal der spises usyrede brød. **22** På denne dag skal fyrsten bringe en tyr som syndoffer for sig selv og for hele folket; **23** og på festens syv dage skal han bringe syv lydefri tyre og syv lydefri væddere som brændoffer til Herren, hver dag i de syv dage, og hver dag en gedebuk som syndoffer; **24** som afgrødeoffer skal han bringe en efa for hver tyr og en efa for hver vædder og en hin olie for hver efa.

**25** I den syvende måned, på den femtende dag i måneden, ved valfartsfesten, skal han i syv dage ofre det samme som syndoffer, brændoffer, afgrødeoffer og olie.

### Ez 46

**1** Dette siger Gud Herren: Østporten til den indre forgård skal være lukket de seks arbejdsdage, men på sabbatsdagen og på nymånedagen skal den være åben. **2** Så skal fyrsten komme gennem portens forrum udefra og stille sig ved dørstolpen, og mens præsterne ofrer hans brændoffer og hans måltidsoffer, skal han tilbede på portens tærskel. Så skal han gå ud, og porten skal ikke lukkes før aften. **3** Også landets folk skal tilbede Herren i denne portåbning på sabbatter og nymånedage.

**4** Brændofferet, som fyrsten skal bringe til Herren på sabbatsdagen, skal bestå af seks lydefri lam og en lydefri vædder; **5** han skal bringe et afgrødeoffer på en efa sammen med vædderen, og sammen med lammene så meget, han vil give, samt en hin olie for hver efa. **6** På nymånedagen skal det være en lydefri tyrekalv, seks lydefri lam og en lydefri vædder, **7** og han skal bringe et afgrødeoffer på en efa sammen med tyren, en efa sammen med vædderen og så meget, han har råd til, sammen med lammene, samt en hin olie for hver efa.

**8** Når fyrsten kommer, skal han gå ind gennem forrummet til porten og gå ud samme vej. **9** Når landets folk kommer for Herrens ansigt ved festerne, skal de, der går ind gennem nordporten for at tilbede, gå ud gennem sydporten, og de, der går ind gennem sydporten, skal gå ud gennem nordporten. Ingen må vende tilbage gennem den port, han kom ind ad; han skal gå ud lige overfor. **10** Når fyrsten er blandt dem, skal han gå ind, hvor de går ind, og hvor de går ud, skal han gå ud.

**11** Ved valfartsfesterne og de andre fester skal afgrødeofferet bestå af en efa for hver tyr, en efa for hver vædder og for lammene så meget, han vil give, samt en hin olie for hver efa. **12** Når fyrsten vil bringe et frivilligoffer til Herren, brændoffer eller måltidsoffer, skal man åbne østporten for ham; så skal han bringe sit brændoffer eller sit måltidsoffer, ligesom han gør på sabbatsdagen. Derefter skal han gå ud, og man skal lukke porten, når han er gået ud.

**13** Du skal dagligt bringe et årgammelt, lydefrit lam som brændoffer til Herren; hver morgen skal du bringe det. **14** Og hver morgen skal du sammen med det bringe et afgrødeoffer, en sjettedel efa og en tredjedel hin olie til at ælte i finmelet. Afgrødeofferet til Herren er en eviggyldig ordning. **15** De skal bringe lammet, afgrødeofferet og olien hver morgen som dagligt brændoffer.

#### Arveret

**16** Dette siger Gud Herren: Når fyrsten giver en gave af sin arvelod til nogle af sine sønner, skal den tilhøre dem. Det er deres arvede ejendom. **17** Når han giver en gave af sin arvelod til en af sine tjenere, skal den tilhøre ham indtil frigivelsesåret; så skal den gå tilbage til fyrsten. Kun hans sønner skal beholde deres arvelod. **18** Fyrsten må ikke tage noget af folkets arvelod, så han tvinger dem fra deres ejendom. Han skal give sine sønner arv af sin egen ejendom, for at ingen i mit folk skal jages bort fra sin ejendom.

#### Offerkøkkenerne

**19** Han førte mig ad indgangen, der er ved siden af porten, til de hellige kamre mod nord, som er præsternes, og dér var der et sted yderst mod vest. **20** Han sagde til mig: Dette er stedet, hvor præsterne koger skyldofferet og syndofferet, og hvor de bager afgrødeofferet, så de ikke skal bringe det ud i den ydre forgård og gøre folket helligt.

**21** Så førte han mig ud i den ydre forgård; han lod mig gå forbi forgårdens fire hjørner, og i hvert hjørne af gården var der et gårdsrum. **22** Der var fire små gårdsrum i gårdens fire hjørner, 40 alen lange og 30 alen brede, samme mål for dem alle fire. **23** Der var en stensætning rundt om hvert af de fire, og der var indrettet kogesteder hele vejen rundt neden for stensætningerne. **24** Han sagde til mig: Her er køkkenerne, hvor de, der gør tjeneste i templet, koger folkets slagtofre.

### Ez 47

#### Tempelkilden

**1** Han førte mig tilbage til templets dør; der vældede vand ud under templets tærskel imod øst; for templet vendte mod øst, og vandet løb ned mod syd langs med templet syd for alteret. **2** Så førte han mig ud gennem nordporten, og udenfor førte han mig rundt til østporten, og dér rislede vandet frem fra sydsiden. **3** Da manden gik ud mod øst, havde han en målesnor i hånden. Han målte 1.000 alen og lod mig gå gennem vandet, der nåede mig til anklerne; **4** han målte igen 1.000 alen og lod mig gå gennem vandet, der nåede mig til knæene; han målte igen 1.000 alen og lod mig gå gennem vandet, der nåede mig til hofterne; **5** han målte igen 1.000 alen, og nu var det en strøm, jeg ikke kunne gå igennem, for vandet var så dybt, at man måtte svømme; det var en strøm, man ikke kunne gå igennem. **6** Han sagde til mig: »Menneske, har du set det?« og så førte han mig tilbage til bredden af strømmen. **7** Da jeg kom tilbage, var der mange træer på begge bredder af strømmen. **8** Han sagde til mig: »Dette vand løber ud i landskabet mod øst og ned i Araba-lavningen, og det når til havet med det bittersalte vand, så vandet bliver sundt. **9** Alle levende væsener, som vrimler, skal kunne leve overalt, hvor strømmene kommer, og der skal være en mængde fisk; for når dette vand kommer derhen, bliver vandet sundt, og overalt, hvor strømmen kommer, bliver der liv. **10** Der skal stå fiskere langs den fra En-Gedi til En-Eglaim, og det skal være tørreplads for deres net. En mængde fisk skal der være af de arter, som findes i Det Store Hav. **11** Men sumpene og dammene bliver ikke gjort sunde; de skal bruges til saltudvinding. **12** På begge bredder af strømmen vokser alle slags frugttræer, hvis blade ikke visner, og hvis frugt ikke slipper op; de bærer nye frugter hver måned, for vandet til dem kommer fra helligdommen. Deres frugter tjener til føde, og deres blade til lægedom.«

#### Fordelingen af landet

**13** Dette siger Gud Herren: Dette er grænserne, når I skal udskifte landet til Israels tolv stammer. Josef skal have to dele. **14** I skal fordele det ligeligt. Som jeg løftede min hånd og svor at give det til jeres fædre, sådan skal dette land tilfalde jer som arvelod. **15** Dette er landets grænser:

Nordgrænsen: Fra Det Store Hav i retning af Hetlon, Lebo-Hamat, Sedad, **16** Berota, Sibrajim, som ligger mellem Damaskus’ og Hamats områder, til Hasar-Enan, som ligger ved grænsen til Havran. **17** Grænsen går fra havet til Hasar-Enan, således at Damaskus’ og Hamats områder ligger mod nord. Det var nordgrænsen.

**18** Østgrænsen: Mellem Havran og Damaskus og mellem Gilead og Israel er Jordan grænse ned til det østlige hav, til Tamar. Det var østgrænsen.

**19** Sydgrænsen mod syd: Fra Tamar til Meribat-Kadeshs vand langs bækken til Det Store Hav. Det var sydgrænsen mod syd.

**20** Vestgrænsen: Det Store Hav er grænse, indtil man er på højde med Lebo-Hamat. Det var vestgrænsen.

**21** I skal fordele dette land indbyrdes mellem Israels stammer. **22** Og når I fordeler det som ejendom til jer og de fremmede, der bor som gæst hos jer, og som har fået børn hos jer, skal I regne dem som landets egne blandt israelitterne, og de skal have ejendom hos jer blandt Israels stammer. **23** I den stamme, hvor den fremmede bor som gæst, dér skal I give dem arvelod, siger Gud Herren.

### Ez 48

**1** Dette er navnene på stammerne.

Yderst mod nord, i retning mod Hetlon, Lebo-Hamat, Hasar-Enan, med Damaskus’ område mod nord i retning af Hamat, fra øst til vest: Dan, én lod. **2** Ved siden af Dans område, fra øst til vest: Asher, én lod. **3** Ved siden af Ashers område, fra øst til vest: Naftali, én lod. **4** Ved siden af Naftalis område, fra øst til vest: Manasse, én lod. **5** Ved siden af Manasses område, fra øst til vest: Efraim, én lod. **6** Ved siden af Efraims område, fra øst til vest: Ruben, én lod. **7** Ved siden af Rubens område, fra øst til vest: Juda, én lod. **8** Ved siden af Judas område, fra øst til vest: den lod, du skal afgive til Herren, 25.000 alen bred og lige så lang som en af delene fra øst til vest. Midt i den skal helligdommen ligge. **9** Den lod, I skal afgive til Herren, skal være 25.000 alen lang og 20.000 alen bred. **10** Den hellige lod skal tilhøre følgende: Præsterne skal have et stykke, der i nord måler 25.000 alen, i vest 10.000 alen i bredde, i øst 10.000 alen i bredde, i syd 25.000 alen i længde, og Herrens helligdom skal ligge midt i det. **11** Det skal tilhøre de hellige præster, sadokiderne, som varetog tjenesten for mig, og som ikke for vild, sådan som levitterne gjorde, dengang israelitterne for vild. **12** Det skal være deres lod af det landområde, der er afgivet; det er højhelligt. Det grænser op til levitternes område. **13** Levitterne skal have et stykke svarende til præsternes område, 25.000 alen i længde og 10.000 i bredde, i det hele 25.000 i længde og 20.000 i bredde. **14** De må ikke sælge og ikke bytte væk af det, de må ikke overdrage det bedste af landet til andre, for det er helligt for Herren. **15** Det stykke, der er tilbage, de 5.000 alen i bredde over for de 25.000, skal ikke være helligt; det skal tilhøre byen som bolig og græsmark. Byen skal ligge midt i det, **16** og dette er dens mål: Nordsiden 4.500 alen, sydsiden 4.500 alen, østsiden 4.500 alen og vestsiden 4.500 alen. **17** Byens græsmark skal være 250 alen i nord, 250 alen i syd, 250 alen i øst og 250 alen i vest. **18** Resten ligger langs med den hellige lod, der er afgivet, 10.000 alen i øst og 10.000 alen i vest; afgrøden derfra skal være føde for dem, der arbejder i byen. **19** De, som arbejder i byen, skal være fra alle Israels stammer. **20** Den lod, der er afgivet, er kvadratisk, 25.000 alen gange 25.000 alen; I skal afgive den hellige lod sammen med byens ejendom. **21** Resten skal tilhøre fyrsten, på begge sider af den hellige lod og af byens ejendom, langs med de 25.000 alen i øst, indtil østgrænsen, og langs med de 25.000 alen i vest, indtil vestgrænsen; det, der ligger langs med jordlodderne, skal tilhøre fyrsten. Den hellige lod med templets ejendom skal ligge i midten. **22** Levitternes ejendom og byens ejendom skal ligge midt i det, der tilhører fyrsten, mellem Judas og Benjamins område; det skal tilhøre fyrsten.

**23** Resten af stammerne: Fra øst til vest: Benjamin, én lod. **24** Ved siden af Benjamins område, fra øst til vest: Simeon, én lod. **25** Ved siden af Simeons område, fra øst til vest: Issakar, én lod. **26** Ved siden af Issakars område, fra øst til vest: Zebulon, én lod. **27** Ved siden af Zebulons område, fra øst til vest: Gad, én lod. **28** Ved siden af Gads område, ved sydgrænsen mod syd, går grænsen fra Tamar til Meribat-Kadeshs vand langs bækken til Det Store Hav.

**29** Dette er landet, som I skal fordele som ejendom til Israels stammer, og det er deres andele, siger Gud Herren.

#### Jerusalems tolv porte

**30** Disse er udgangene i byen: Nordsiden måler 4.500 alen. **31** Byens porte har navn efter Israels stammer. Der er tre porte mod nord: Rubens port: én; Judas port: én; Levis port: én. **32** På østsiden, der er 4.500 alen, er der tre porte: Josefs port: én; Benjamins port: én; Dans port: én. **33** Sydsiden måler 4.500 alen, og der er tre porte: Simeons port: én; Issakars port: én; Zebulons port: én. **34** Vestsiden er 4.500 alen med tre porte: Gads port: én; Ashers port: én; Naftalis port: én. **35** Hele vejen rundt måler byen 18.000 alen, og byen skal for fremtiden hedde: »Herren er her«.

------------------------------------------------------------------------

## Daniels Bog

### Dan 1

#### Daniel og hans tre venner i babylonerkongen Nebukadnesars tjeneste

**1** I Judas konge Jojakims tredje regeringsår drog babylonerkongen Nebukadnesar mod Jerusalem og belejrede den. **2** Herren gav Judas konge Jojakim i hans magt, sammen med en del af karrene fra Guds hus, og han førte dem med til landet Sinear til sin guds hus. Karrene anbragte han i sin guds skatkammer.

**3** Kongen befalede sin hofchef, Ashpenaz, at udvælge nogle israelitter, dels fra kongeslægten, dels fra de fornemme familier, **4** unge mænd uden legemsfejl, smukke, med indsigt i al slags visdom, med kundskab og forstand og med evner til at gøre tjeneste i kongens palads. Dem skulle han undervise i kaldæernes skrift og sprog. **5** Kongen ville dagligt tildele dem mad og vin fra det kongelige taffel. De skulle oplæres i løbet af tre år, og derefter skulle de træde i kongens tjeneste. **6** Blandt dem var judæerne Daniel, Hananja, Mishael og Azarja. **7** Dem gav hofchefen nye navne: Daniel gav han navnet Beltshassar, Hananja navnet Shadrak, Mishael navnet Meshak og Azarja navnet Abed-Nego.

**8** Daniel satte sig for, at han ikke ville være uren ved mad og vin fra det kongelige taffel, og han bad hofchefen om, at han måtte undgå at blive uren. **9** Gud lod Daniel finde velvilje og barmhjertighed hos hofchefen, **10** men hofchefen sagde til Daniel: »Jeg frygter, at min herre kongen, som har tildelt jer mad og drikke, vil synes, at I ser dårligere ud end de andre unge mænd på jeres alder. Så bringer I mit liv i fare hos kongen.« **11** Men Daniel sagde til den tilsynsmand, som hofchefen havde sat over Daniel, Hananja, Mishael og Azarja: **12** »Sæt dine tjenere på en prøve! I ti dage skal vi kun have grønsager at spise og vand at drikke; **13** derpå skal du sammenligne vores udseende med de unge mænd, der får deres mad fra det kongelige taffel. Så kan du gøre med os, efter hvad du får at se, herre.« **14** Han føjede dem og lod dem komme på prøve i ti dage. **15** Da de ti dage var gået, så de bedre ud og var mere velnærede end alle de unge mænd, der fik deres mad fra det kongelige taffel. **16** Så holdt tilsynsmanden op med at bringe dem mad og vin fra taflet og gav dem grønsager i stedet for. **17** Gud gav disse fire unge mænd forstand og indsigt i al slags skrift og visdom. Og Daniel forstod sig på alle slags syner og drømme.

**18** Da nu den tid var gået, som kongen havde fastsat, førte hofchefen de unge mænd frem for Nebukadnesar. **19** Kongen talte med dem, og blandt dem alle fandtes der ingen som Daniel, Hananja, Mishael og Azarja. Så trådte de i kongens tjeneste. **20** Hver gang kongen spurgte dem om noget, der krævede visdom og indsigt, opdagede han, at de var ti gange så dygtige som samtlige mirakelmagere og besværgere i hele hans kongerige. **21** Og Daniel blev der til kong Kyros’ første regeringsår.

### Dan 2

#### Daniel tyder Nebukadnesars drøm om billedstøtten

**1** I sit andet regeringsår havde Nebukadnesar en drøm; han blev grebet af uro og kunne ikke falde i søvn igen. **2** Så befalede kongen, at mirakelmagerne, besværgerne, troldmændene og stjernetyderne skulle tilkaldes, for at de kunne fortælle kongen, hvad det var, han havde drømt. De kom og trådte frem for kongen. **3** Kongen sagde til dem: »Jeg har haft en drøm, og jeg er fuld af uro, fordi jeg ikke forstår drømmen.« **4** Stjernetyderne sagde til kongen på aramaisk: »Kongen leve evigt! Fortæl os drømmen, herre, så skal vi tyde den.« **5** Kongen svarede stjernetyderne: »Dette er min faste beslutning: Hvis I ikke kan gengive drømmen for mig og tyde den, skal I sønderlemmes og jeres huse lægges i grus. **6** Men hvis I kan fortælle drømmen og tyde den, skal I modtage gaver og foræringer og store æresbevisninger af mig. Altså: fortæl mig drømmen og tyd den!« **7** De sagde igen: »Fortæl dine tjenere drømmen, konge, så skal vi tyde den.« **8** Men kongen svarede: »Nu ved jeg med sikkerhed, at I har til hensigt at vinde tid, fordi I har indset, at min beslutning står fast; **9** hvis I ikke kan gengive drømmen for mig, gælder der kun én lov for jer! I har aftalt at holde mig hen med løgn og bedrag, til der kommer andre tider. Altså: fortæl mig drømmen, så jeg kan vide, at I også kan tyde den!« **10** Så sagde stjernetyderne til kongen: »Der er intet menneske på jorden, der kan opfylde kongens krav, og der er heller ingen konge, hvor stor og mægtig han end er, der ville stille et sådant krav til nogen mirakelmager, besværger eller stjernetyder. **11** Det krav, kongen stiller, er strengt. Der findes ingen, som kan opfylde kongens krav, undtagen guderne, og deres bolig er ikke hos menneskene.« **12** Da blev kongen meget vred og harmfuld og befalede, at alle Babylons vismænd skulle tilintetgøres.

**13** Da forordningen om, at vismændene skulle dræbes, var udstedt, stod også Daniel og hans venner i fare for at blive dræbt. **14** Men Daniel henvendte sig med kloge og velovervejede ord til Arjok, chefen for kongens livvagt, der var gået ud for at dræbe Babylons vismænd. **15** Han spurgte Arjok, kongens befuldmægtigede, hvorfor kongens forordning var så streng, og Arjok forklarede sagen for Daniel. **16** Så gik Daniel til kongen og bad om at få en frist, så han kunne tyde drømmen for kongen. **17** Daniel gik nu hjem og satte sine venner, Hananja, Mishael og Azarja, ind i sagen. **18** De skulle bede himlens Gud om i sin barmhjertighed at åbenbare denne hemmelighed, så Daniel og hans venner ikke skulle tilintetgøres sammen med Babylons øvrige vismænd. **19** Da blev hemmeligheden åbenbaret for Daniel i et nattesyn, og Daniel priste himlens Gud. **20** Han sagde:

> Lovet være Guds navn  
> fra evighed til evighed,  
> ham tilhører visdommen og styrken.  
>  **21** Han lader tider og tidsrum skifte,  
> han afsætter konger og indsætter konger;  
> han giver vismændene visdom  
> og de forstandige forstand.  
>  **22** Han åbenbarer det uudgrundelige og skjulte,  
> han kender det, som er i mørket,  
> hos ham har lyset sin bolig.  
>  **23** Jeg takker og lovsynger dig, mine fædres Gud,  
> for du har givet mig visdom og styrke;  
> nu har du kundgjort mig det, vi har bedt dig om,  
> du har kundgjort os svaret til kongen.

**24** Derpå gik Daniel til Arjok, som kongen havde pålagt at tilintetgøre Babylons vismænd. Han sagde til ham: »Tilintetgør ikke Babylons vismænd! Før mig frem for kongen, så skal jeg give ham tydningen.« **25** Arjok skyndte sig at føre Daniel frem for kongen og sagde: »Jeg har fundet en mand blandt de bortførte fra Juda, som vil give kongen tydningen.« **26** Kongen spurgte Daniel, som havde fået navnet Beltshassar: »Er du i stand til at gengive det drømmesyn, jeg har haft, og tyde det for mig?« **27** Daniel svarede kongen: »Den hemmelighed, som kongen spørger om, kan hverken vismænd, besværgere, mirakelmagere eller himmelgranskere fortælle kongen. **28** Men der er en Gud i himlen, som kan åbenbare hemmeligheder, og han har meddelt kong Nebukadnesar det, som skal ske ved dagenes ende. Sådan var din drøm og de syner, der gik gennem dit hoved, da du lå på dit leje. **29** De tanker, der steg op i dig, konge, da du lå på dit leje, drejer sig om det, der skal ske i fremtiden. Den, der åbenbarer hemmeligheder, har meddelt dig, hvad der skal ske. **30** Det er ikke, fordi jeg har en visdom frem for alle andre levende væsener, at denne hemmelighed er blevet åbenbaret for mig; men det er, for at kongen kan få tydningen at vide, så du kan forstå tankerne i dit hjerte. **31** Du så en mægtig billedstøtte, konge; den var stor, og dens pragt var overvældende, som den stod foran dig; den var frygtindgydende at se på. **32** Billedstøttens hoved var af fint guld, dens bryst og arme var af sølv, dens mave og hofter af kobber, **33** dens ben af jern, og dens fødder dels af jern, dels af ler. **34** Mens du så på den, blev en sten revet løs, men ikke ved menneskehånd; den ramte billedstøttens fødder af jern og ler og knuste dem. **35** Derefter knustes på én gang jernet, leret, kobberet, sølvet og guldet; det blev ført bort af vinden som avner på en tærskeplads om sommeren og var sporløst forsvundet. Men stenen, der ramte billedstøtten, blev til et stort bjerg, der fyldte hele jorden.

**36** Det var drømmen, og nu vil vi fortælle kongen dens tydning. **37** Konge, kongernes konge, dig har himlens Gud givet kongedømme, magt, styrke og ære; **38** i din hånd har han overgivet menneskene, jordens dyr og himlens fugle, hvor de end bor, og han har givet dig herredømmet over dem alle. Du er hovedet af guld. **39** Efter dig skal opstå et andet kongerige, ringere end dit, og derpå et tredje kongerige, det af kobber, som skal herske over hele jorden. **40** Og et fjerde kongerige skal blive stærkt som jern, for ligesom jernet knuser og sønderslår alt, skal det knuse og sønderbryde alle de andre. **41** Men når du så, at fødderne og tæerne dels var af pottemagerler, dels af jern, betyder det, at dette kongerige vil være delt, men dog besidde noget af jernets hårdhed; du så jo, at jernet var blandet med ler. **42** Og at tæerne dels var af jern, dels af ler, betyder, at kongeriget dels skal være stærkt, dels skrøbeligt. **43** Når du så, at jernet var blandet med ler, betyder det, at de skal blande sig gennem ægteskab; men de holder ikke sammen, ligesom jern heller ikke lader sig blande med ler. **44** I de kongers dage skal himlens Gud oprette et kongerige, som i al evighed ikke skal gå til grunde, og intet andet folk skal få kongemagten. Det skal knuse og tilintetgøre alle de andre kongeriger, men selv skal det bestå i al evighed. **45** Du så jo en sten blive revet løs fra bjerget, men ikke ved menneskehånd; den knuste jernet, kobberet, leret, sølvet og guldet. Den store Gud har kundgjort kongen, hvad der skal ske i fremtiden. Drømmen er sand, og dens tydning står fast.«

**46** Da kastede Nebukadnesar sig til jorden og hyldede Daniel; han befalede, at man skulle bringe ham offergave og røgelse. **47** Kongen sagde til Daniel: »Jeres Gud er i sandhed guders Gud, kongers Herre og den, der åbenbarer hemmeligheder, siden du har været i stand til at åbenbare denne hemmelighed.« **48** Derpå ophøjede kongen Daniel, gav ham mange store gaver og gjorde ham til hersker over hele provinsen Babylon og overhoved over alle Babylons vismænd. **49** Men da Daniel bad om det, satte kongen Shadrak, Meshak og Abed-Nego til at styre provinsen Babylon, mens Daniel blev ved kongens hof.

### Dan 3

#### De tre venner i ovnen med flammende ild

**1** Kong Nebukadnesar lod fremstille en billedstøtte af guld, der var tres alen høj og seks alen bred; han opstillede den i Dura-dalen i provinsen Babylon. **2** Og kong Nebukadnesar sendte bud om, at satrapperne, fyrsterne, statholderne, rådgiverne, skatmestrene, dommerne, politimestrene og alle provinsens embedsmænd skulle samles. De skulle komme til indvielsen af den billedstøtte, kong Nebukadnesar havde opstillet. **3** Så samledes satrapperne, fyrsterne, statholderne, rådgiverne, skatmestrene, dommerne, politimestrene og alle provinsens embedsmænd til indvielsen af den billedstøtte, kong Nebukadnesar havde opstillet, og de stillede sig op foran den. **4** Da råbte herolden med høj røst: »Til jer lyder befalingen, I folk, stammer og tungemål: **5** Når I hører lyden af horn, fløjte, citer, harpe, psalter, sækkepibe og alle andre instrumenter, skal I kaste jer ned og tilbede guldstøtten, som kong Nebukadnesar har opstillet. **6** Enhver, der ikke kaster sig ned og tilbeder, skal straks kastes i ovnen med flammende ild.«

**7** Så snart alle folkene hørte lyden af horn, fløjte, citer, harpe, psalter og alle andre instrumenter, kastede alle folk, stammer og tungemål sig ned og tilbad guldstøtten, som kong Nebukadnesar havde opstillet.

**8** Da trådte nogle kaldæiske mænd frem med anklager mod jøderne. **9** De sagde til kong Nebukadnesar: »Kongen leve evigt! **10** Du har udstedt den befaling, konge, at enhver, der hører lyden af horn, fløjte, citer, harpe, psalter, sækkepibe og alle andre instrumenter, skal kaste sig ned og tilbede guldstøtten, **11** og at enhver, der ikke kaster sig ned og tilbeder, skal kastes i ovnen med flammende ild. **12** Nu er der nogle jødiske mænd, Shadrak, Meshak og Abed-Nego, som du har sat til at styre provinsen Babylon. Disse mænd retter sig ikke efter dig, konge; din gud dyrker de ikke, og den guldstøtte, du har opstillet, tilbeder de ikke.« **13** Da befalede Nebukadnesar i vrede og harme, at man skulle hente Shadrak, Meshak og Abed-Nego; disse mænd blev så ført frem for kongen. **14** Nebukadnesar spurgte dem: »Shadrak, Meshak og Abed-Nego, er det sandt, at I ikke dyrker min gud og ikke tilbeder den guldstøtte, jeg har opstillet? **15** Hvis I vil kaste jer ned og tilbede den billedstøtte, jeg har ladet fremstille, når I hører lyden af horn, fløjte, citer, harpe, psalter, sækkepibe og alle andre instrumenter, så er alt godt. Men hvis ikke I vil tilbede, vil I straks blive kastet i ovnen med flammende ild. Hvem er den gud, der så kan redde jer ud af min magt?« **16** Shadrak, Meshak og Abed-Nego svarede kongen: »Nebukadnesar, vi behøver ikke at svare dig! **17** Kommer det dertil, så kan vores Gud, som vi dyrker, redde os. Han kan redde os ud af ovnen med flammende ild og ud af din magt, konge. **18** Og selv om han ikke gør det, skal du vide, konge, at vi ikke vil dyrke din gud, og at vi ikke vil tilbede den guldstøtte, du har opstillet.«

**19** Da blev Nebukadnesar opfyldt af vrede mod Shadrak, Meshak og Abed-Nego, og hans ansigt blev ganske fortrukket. Han befalede, at ovnen skulle ophedes syv gange så meget som sædvanlig, **20** og han gav befaling til nogle stærke mænd i hæren om at binde Shadrak, Meshak og Abed-Nego og kaste dem i ovnen med flammende ild. **21** Så blev mændene bundet, og iført deres kapper, bukser, huer og andet tøj blev de kastet i ovnen med flammende ild. **22** Fordi kongens ordre var streng og ovnen så stærkt ophedet, blev de mænd, der løftede Shadrak, Meshak og Abed-Nego op, dræbt af flammerne fra ilden; **23** og de tre mænd, Shadrak, Meshak og Abed-Nego, faldt bundne ned i ovnen med flammende ild.

**24** Pludselig blev kong Nebukadnesar forfærdet og sprang op og spurgte sine ministre: »Var det ikke tre mænd, vi kastede bundne ned i ilden?« De svarede kongen: »Jo, det var, konge.« **25** Han sagde så: »Jamen, jeg ser fire mænd gå frit omkring i ilden. De har ikke lidt nogen skade, og den fjerde ser ud som en gudssøn.« **26** Så gik Nebukadnesar hen til døren ind til ovnen med flammende ild og råbte: »Shadrak, Meshak og Abed-Nego, Gud den Højestes tjenere, kom ud, og kom herhen!« Shadrak, Meshak og Abed-Nego kom ud fra ilden, **27** og satrapperne, fyrsterne, statholderne og kongens ministre stimlede sammen for at se mændene; deres legemer havde ilden ikke fået magt over, håret på deres hoved var ikke afsvedet, deres kapper var uskadt, og der hang ikke brandlugt ved dem.

**28** Nebukadnesar sagde: »Lovet være Shadraks, Meshaks og Abed-Negos Gud, som sendte sin engel og reddede sine tjenere, fordi de satte deres lid til ham og overtrådte kongens ordre; de ville hellere prisgive sig selv end dyrke og tilbede nogen anden gud end deres egen. **29** Denne befaling udsteder jeg til alle folk, stammer og tungemål: Enhver, der udtaler en forhånelse mod Shadraks, Meshaks og Abed-Negos Gud, skal sønderlemmes, og hans hus skal lægges i grus, for der er ingen anden gud, der kan redde som han.« **30** Og kongen gav Shadrak, Meshak og Abed-Nego høje stillinger i provinsen Babylon.

#### Daniel tyder Nebukadnesars drøm om træet

**31** Kong Nebukadnesar til alle folk, stammer og tungemål, som bor over hele jorden: Vær hilset! **32** De tegn og undere, Gud den Højeste har øvet mod mig, ønsker jeg at berette om.

>  **33** Hvor store er ikke hans tegn,  
> hvor vældige er ikke hans undere!  
> Hans kongerige er et evigt rige,  
> hans herredømme varer i slægt efter slægt.

### Dan 4

**1** Jeg, Nebukadnesar, levede trygt i mit hus, og jeg trivedes i mit palads. **2** Da havde jeg et drømmesyn, som gjorde mig skrækslagen; de drømmebilleder, jeg havde på mit leje, og de syner, der gik gennem mit hoved, slog mig med rædsel. **3** Jeg udstedte den befaling, at alle Babylons vismænd skulle føres frem for mig, så de kunne give mig drømmens tydning. **4** Så kom mirakelmagerne, besværgerne, stjernetyderne og himmelgranskerne; jeg fortalte dem drømmen, men de kunne ikke give mig dens tydning.

**5** Til sidst kom Daniel ind til mig, han som har fået navnet Beltshassar efter navnet på min gud, og som har de hellige guders ånd i sig, og jeg fortalte ham drømmen: **6** »Beltshassar, du den øverste af mirakelmagerne! Jeg ved, at du har de hellige guders ånd i dig, og at ingen hemmelighed volder dig besvær. Her er de drømmesyner, jeg havde; fortæl mig tydningen. **7** I de syner, der gik gennem mit hoved, da jeg lå på mit leje, så jeg dette:

> Der stod et træ midt på jorden,  
> og det var meget højt.  
>  **8** Træet blev stort og mægtigt  
> og så højt, at det nåede himlen  
> og kunne ses til jordens ende.  
>  **9** Dets løv var smukt, dets frugter mange,  
> det gav føde til alle.  
> Under det fandt jordens dyr skygge,  
> i dets grene boede himlens fugle,  
> og alt levende fik sin føde fra det.

**10** I de syner, der gik gennem mit hoved, da jeg lå på mit leje, så jeg dette: En vægter, en hellig, steg ned fra himlen, **11** og han råbte med høj røst:

> Fæld træet, hug grenene bort,  
> riv løvet af, spred frugterne!  
> Dyrene under det skal flygte,  
> fuglene flyve bort fra dets grene.  
>  **12** Men lad dets rodstub  
> stå tilbage i jorden  
> i en lænke af jern og kobber,  
> midt i markens græs.  
> Han skal få væde fra himlens dug  
> og med de vilde dyr få del i jordens planter.  
>  **13** Hans menneskehjerte skal forvandles,  
> han skal få et dyrehjerte.  
> Syv tider skal gå hen over ham.

**14** Beslutningen er truffet af vægterne, sagen er vedtaget af de hellige, for at de levende skal forstå, at den Højeste er hersker over det jordiske kongerige, og at han giver det, til hvem han vil, og kan sætte den ringeste blandt mennesker over det.

**15** Dette drømmesyn har jeg, kong Nebukadnesar, haft, og du, Beltshassar, skal fortælle dets tydning. For ingen af vismændene i mit kongerige var i stand til at give mig tydningen; men du kan, fordi du har de hellige guders ånd i dig.«

**16** Daniel, som havde fået navnet Beltshassar, stod et øjeblik forfærdet, og hans tanker slog ham med rædsel. Så sagde kongen: »Beltshassar, lad ikke drømmen og dens tydning slå dig med rædsel.« Men Beltshassar svarede: »Herre, måtte drømmen gælde dine fjender og dens tydning dine modstandere! **17** Træet, du så, som blev stort og mægtigt og så højt, at det nåede himlen, og som kunne ses over hele jorden, **18** hvis løv var smukt, og hvis frugter var mange, som gav føde til alle, og som jordens dyr boede under, og hvis grene himlens fugle holdt til i, **19** det er dig, konge! Du er blevet stor og mægtig; din magt er vokset, så den når himlen, og dit herredømme når til jordens ende. **20** Du, konge, så en vægter, en hellig, stige ned fra himlen, og han sagde: Fæld træet og ødelæg det, men lad dets rodstub stå tilbage i jorden i en lænke af jern og kobber, midt i markens græs. Den skal få væde fra himlens dug og dele kår med de vilde dyr, indtil syv tider er gået hen over den. **21** Tydningen er denne, konge, og det er den Højestes beslutning, at det skal ramme min herre kongen: **22** Du skal jages bort fra mennesker og have din bolig hos de vilde dyr; du skal æde græs som oksen og få væde fra himlens dug; syv tider skal gå hen over dig, indtil du forstår, at den Højeste er hersker over det jordiske kongerige og giver det, til hvem han vil. **23** Når det blev sagt, at træets rodstub skulle lades tilbage, betyder det, at du får dit kongerige igen, så snart du forstår, at det er himlen, der er hersker. **24** Derfor, konge, tag imod mit råd: Hør op med dine synder, og vær retfærdig, hør op med dine overtrædelser, og vær barmhjertig mod de hjælpeløse; så vil du kunne leve længe i tryghed.«

**25** Alt dette ramte nu kong Nebukadnesar. **26** Tolv måneder senere, da kongen vandrede rundt på taget af kongepaladset i Babylon, **27** sagde han: »Dette er det store Babylon, som jeg med magt og styrke har bygget som kongelig residens for at kaste glans over min herlighed.« **28** Næppe var ordene udgået af kongens mund, før der lød en røst fra himlen: »Det forkyndes dig, kong Nebukadnesar, at dit kongerige skal tages fra dig. **29** Du skal jages bort fra menneskene og have din bolig hos de vilde dyr; du skal æde græs som oksen, og syv tider skal gå hen over dig, indtil du forstår, at den Højeste er hersker over det jordiske kongerige og giver det, til hvem han vil.« **30** I samme nu gik ordet i opfyldelse på Nebukadnesar: Han blev jaget bort fra mennesker, han åd græs som oksen og fik væde fra himlens dug, og hans hår blev så langt som ørnefjer, og hans negle blev som fuglekløer.

**31** Da tiden var omme, løftede jeg, Nebukadnesar, mine øjne til himlen, og jeg fik min forstand igen. Jeg priste den Højeste og lovsang og ærede ham, der lever evigt:

> Hans herredømme er et evigt herredømme,  
> hans kongerige varer i slægt efter slægt,  
>  **32** og jordens beboere er for intet at regne.  
> Han handler, som han vil, med himlens hær og jordens beboere,  
> ingen kan hindre ham  
> og sige: »Hvad er det, du gør?«

**33** I samme øjeblik fik jeg min forstand igen. Og al min herlighed og pragt vendte tilbage og kastede glans over mit kongedømme. Mine ministre og stormænd søgte mig igen, jeg blev genindsat i mit kongedømme, og jeg fik endnu større magt. **34** Jeg, Nebukadnesar, lovsynger, ophøjer og ærer nu himlens konge. Alle hans handlinger er rigtige, og hans veje er retfærdige. Den, der vandrer i hovmod, kan han ydmyge.

### Dan 5

#### Skriften på væggen

**1** Kong Belshassar holdt et stort gilde for sine tusind stormænd og drak vin sammen med dem. **2** Under påvirkning af vinen befalede Belshassar, at man skulle hente de kar af guld og sølv, som hans far, Nebukadnesar, havde ført bort fra templet i Jerusalem, så kongen, hans stormænd, hans hustruer og medhustruer kunne drikke af dem. **3** Karrene af guld og sølv, som man havde ført bort fra templet, Guds hus i Jerusalem, blev så hentet, og kongen, hans stormænd, hans hustruer og medhustruer drak af dem. **4** Da de havde drukket vinen, lovsang de deres guder af guld, sølv, kobber, jern, træ og sten.

**5** Pludselig viste der sig fingre af en menneskehånd; den skrev i kalken på kongepaladsets væg, over for lysestagen, og kongen så selv hånden, mens den skrev. **6** Hans ansigt skiftede farve, hans tanker slog ham med rædsel, benene rystede under ham, og knæene slog mod hinanden. **7** Kongen råbte med høj røst, at besværgerne, stjernetyderne og himmelgranskerne skulle hentes. Og kongen sagde til Babylons vismænd: »Den, der kan læse denne skrift og tyde den for mig, skal klædes i purpur, have en guldkæde om halsen og være den tredjemægtigste i riget.« **8** Så kom alle kongens vismænd, men ingen af dem var i stand til at læse skriften og give kongen dens tydning. **9** Kong Belshassar blev grebet af stor rædsel, og hans ansigt skiftede farve, mens hans stormænd stod rådvilde.

**10** Da dronningen hørte, hvad kongen og hans stormænd havde sagt, kom hun ind i huset, hvor gildet blev holdt, og sagde: »Kongen leve evigt! Lad ikke dine tanker slå dig med rædsel og dit ansigt skifte farve! **11** I dit kongerige er der en mand, der har de hellige guders ånd i sig. I din fars dage viste det sig, at han besad skarpsindighed, indsigt og visdom som gudernes visdom, og ham gjorde din far, kong Nebukadnesar, til den øverste for mirakelmagerne, besværgerne, stjernetyderne og himmelgranskerne. **12** Det har vist sig, at Daniel, som kongen gav navnet Beltshassar, besidder en fremragende ånd, forstand og indsigt, evnen til at tyde drømme, løse gåder og besvare vanskelige spørgsmål; lad nu Daniel blive kaldt ind, så han kan give tydningen.«

**13** Derpå blev Daniel ført frem for kongen, og kongen spurgte Daniel: »Er du den Daniel, der hører til de bortførte fra Juda, som min far, kongen, bragte med fra Juda? **14** Jeg har hørt om dig, at du har gudernes ånd i dig, og at du besidder skarpsindighed, indsigt og fremragende visdom. **15** Vismændene og besværgerne blev ført frem for mig for at læse denne skrift og give mig dens tydning; men ingen af dem var i stand til at tyde ordene. **16** Nu har jeg hørt om dig, at du er i stand til at give tydninger og besvare vanskelige spørgsmål. Hvis du kan læse skriften og give mig dens tydning, skal du klædes i purpur, have en guldkæde om halsen og være den tredjemægtigste i riget.« **17** Daniel svarede kongen: »Dine gaver kan du beholde, og dine foræringer kan du give til andre! Men jeg vil læse skriften og give dig dens tydning, konge. **18** Gud den Højeste gav din far, Nebukadnesar, kongedømme, magt, ære og herlighed. **19** Alle folk, stammer og tungemål frygtede og skælvede for den magt, som han havde givet ham. For han kunne dræbe, hvem han ville, og han kunne lade leve, hvem han ville; han kunne ophøje, hvem han ville, og han kunne ydmyge, hvem han ville. **20** Men da hans hjerte blev hovmodigt og hans ånd stolt og overmodig, blev han styrtet fra sin kongetrone, og hans ære blev taget fra ham. **21** Han blev jaget bort fra mennesker, hans hjerte blev ligesom dyrenes, han havde sin bolig sammen med vildæslerne, han åd græs som oksen, og han fik væde fra himlens dug, indtil han forstod, at Gud den Højeste er hersker over det jordiske kongerige og kan sætte, hvem han vil, over det. **22** Men du, hans søn Belshassar, har ikke ydmyget dit hjerte, selv om du vidste alt dette. **23** Du har ophøjet dig over for himlens Herre, da du lod karrene fra hans hus hente, så du og dine stormænd, dine hustruer og medhustruer kunne drikke vin af dem. Du lovsang guderne af sølv, guld, kobber, jern, træ og sten, som hverken kan se, høre eller forstå; men den Gud, som holder dit liv og alle dine veje i sin hånd, har du ikke æret. **24** Derfor blev hånden udsendt fra ham og disse ord skrevet. **25** Dette er de ord, der blev skrevet: mené, mené, teqél, ufarsín. **26** Og dette er ordenes tydning: Mené: Gud har talt dit kongeriges dage og gjort ende på det. **27** Teqél: du er vejet på vægten og fundet for let. **28** Perés: dit kongerige er blevet delt og givet til mederne og perserne.«

**29** Da befalede Belshassar, at Daniel skulle klædes i purpur og have en guldkæde om halsen. Og det blev bekendtgjort, at han skulle være den tredjemægtigste i riget.

**30** Samme nat blev kaldæerkongen Belshassar dræbt.

### Dan 6

**1** Og mederen Dareios overtog kongedømmet i en alder af 62 år.

#### Daniel i løvekulen

**2** Dareios besluttede at indsætte satrapper over kongeriget, hundrede og tyve fordelt over hele riget, **3** og over dem tre rigsråder; Daniel var en af dem. Satrapperne skulle aflægge regnskab til dem, for at kongen ikke skulle lide tab. **4** Daniel udmærkede sig frem for de andre rigsråder og satrapperne, fordi han havde en fremragende ånd, og kongen havde til hensigt at sætte ham over hele kongeriget. **5** Da søgte rigsråderne og satrapperne at finde noget at anklage Daniel for i hans forhold til kongedømmet. Men de kunne ikke finde nogen fejl at anklage ham for; han var pålidelig, og der fandtes ikke nogen som helst forsømmelighed eller fejl hos ham. **6** Så sagde mændene: »Vi kan ikke finde noget at anklage denne Daniel for, medmindre vi finder noget imod ham i hans religion.«

**7** Nu skyndte rigsråderne og satrapperne sig til kongen og sagde til ham: »Kong Dareios leve evigt! **8** Alle kongerigets rigsråder er blevet enige med fyrsterne, satrapperne, ministrene og statholderne om, at kongen bør træffe beslutning om, at der udstedes følgende dekret: Den, der i de næste tredive dage beder til andre end dig, konge, hvad enten det er til en gud eller til et menneske, skal kastes i løvekulen. **9** Derfor, konge, udsted dekretet, og lad det udfærdige skriftligt, så det i henhold til medernes og persernes uigenkaldelige lov ikke kan ændres.« **10** Så lod kong Dareios dekretet udfærdige skriftligt.

**11** Da Daniel fik at vide, at skrivelsen var udfærdiget, gik han hjem. I tagværelset havde han åbne vinduer, der vendte mod Jerusalem, og tre gange om dagen knælede han og bad til sin Gud og takkede ham; sådan havde han altid gjort. **12** Nu kom disse mænd farende ind og fandt Daniel, mens han bad til sin Gud og påkaldte ham. **13** Derpå trådte de frem for kongen og sagde med henvisning til det kongelige dekret: »Har du ikke skriftligt udstedt dette dekret: Den, der i de næste tredive dage beder til andre end dig, konge, hvad enten det er til en gud eller til et menneske, skal kastes i løvekulen?« Kongen svarede: »Det står fast i henhold til medernes og persernes uigenkaldelige lov.« **14** Så sagde de til kongen: »Daniel, der hører til de bortførte fra Juda, retter sig ikke efter dig, konge, og efter det dekret, du har udstedt skriftligt. Tre gange om dagen beder han sin bøn.« **15** Da kongen hørte det, blev han meget ilde til mode og satte sig for at redde Daniel. Lige til solnedgang anstrengte han sig for at hjælpe ham. **16** Men disse mænd skyndte sig igen til kongen og sagde til ham: »Du skal vide, konge, at efter medernes og persernes lov kan intet dekret, som kongen har truffet beslutning om, ændres.« **17** Så befalede kongen, at de skulle hente Daniel og kaste ham i løvekulen. Men kongen sagde til Daniel: »Måtte din Gud, som du uophørligt dyrker, redde dig!« **18** En sten blev bragt hen og lagt over kulens åbning, og kongen forseglede den med sin egen og med sine stormænds seglring, så der ikke kunne ske nogen ændring i Daniels situation.

**19** Derpå gik kongen tilbage til sit palads. Han tilbragte natten fastende, sendte ikke bud efter nogen medhustru og kunne ikke sove. **20** Tidligt om morgenen, ved daggry, stod kongen op og skyndte sig ud til løvekulen, **21** og da han nærmede sig kulen, råbte han bekymret på Daniel. Kongen sagde til ham: »Daniel, den levende Guds tjener, har din Gud, som du uophørligt dyrker, kunnet redde dig fra løverne?« **22** Da svarede Daniel kongen: »Kongen leve evigt! **23** Min Gud sendte sin engel; han lukkede løvernes gab, så de ikke kunne gøre mig noget; det var, fordi han fandt mig uskyldig. Heller ikke mod dig, konge, har jeg forbrudt mig.« **24** Kongen blev meget glad og befalede, at Daniel skulle løftes op af kulen. Og da Daniel var blevet løftet op af kulen, kunne man se, at han ikke havde lidt nogen skade, fordi han havde stolet på sin Gud. **25** Derpå befalede kongen, at de mænd, som var kommet med anklager mod Daniel, skulle kastes i løvekulen sammen med deres koner og børn. Og knap var de nået til bunden af kulen, før løverne kastede sig over dem og knuste alle deres knogler.

**26** Derpå sendte kong Dareios en skrivelse ud til alle folk, stammer og tungemål, som boede over hele jorden: »Vær hilset! **27** Jeg udsteder hermed en befaling: I hele mit kongerige, så langt mit herredømme rækker, skal man frygte og skælve for Daniels Gud.

> For han er den levende Gud,  
> han forbliver i evighed,  
> hans kongerige kan ikke gå til grunde,  
> hans herredømme er uden ende.  
>  **28** Han redder og befrier,  
> han gør tegn og undere  
> i himlen og på jorden.  
> Han reddede Daniel  
> ud af løvernes kløer!«

**29** Det gik Daniel godt, både mens Dareios og mens perseren Kyros regerede.

### Dan 7

#### Synet om de fire dyr

**1** I babylonerkongen Belshassars første regeringsår havde Daniel et drømmesyn, og der gik syner gennem hans hoved, da han lå på sit leje. Bagefter skrev han drømmen ned, og således begyndte hans beretning. **2** Daniel sagde: I mit nattesyn så jeg, at himlens fire vinde bragte det store hav i oprør, **3** og fire store dyr steg op af havet, det ene forskelligt fra det andet. **4** Det første var som en løve, og det havde ørnevinger. Mens jeg så på det, blev dets vinger revet af, det blev løftet op fra jorden og stillet på to fødder som et menneske, og det fik et menneskehjerte. **5** Det andet dyr lignede en bjørn. Det blev rejst halvt op, og i sit gab holdt det tre ribben mellem tænderne; så blev der sagt til det: »Rejs dig, og æd meget kød!« **6** Derefter så jeg endnu et dyr; det så ud som en panter. Det havde fire fuglevinger på ryggen, og dyret havde fire hoveder, og det fik overdraget magt. **7** Derefter så jeg i nattesynet et fjerde dyr. Det var frygteligt, rædselsvækkende og meget stærkt; det havde store jerntænder, det åd og knuste alt og trådte det, der var tilbage, ned med fødderne. Det var forskelligt fra alle de andre dyr, og det havde ti horn. **8** Mens jeg så nøje på hornene, voksede der endnu et horn, et lille et, frem mellem de andre. Tre af de andre horn blev revet af, så det kunne få plads. Og se, dette horn havde øjne som et menneske og en mund, der talte store ord. **9** Da så jeg dette:

> Troner blev stillet frem,  
> og en gammel af dage tog sæde;  
> hans klæder var hvide som sne,  
> og håret på hans hoved var rent som uld.  
> Hans trone var flammer af ild,  
> dens hjul var luende ild.  
>  **10** En flod af ild strømmede frem  
> og løb ud foran ham.  
> Tusind, ja tusinder tjente ham,  
> ti tusind, ja titusinder stod foran ham.  
> Retten blev sat,  
> bøgerne blev åbnet.

**11** Derpå så jeg dette: Jeg så, at dyret blev dræbt på grund af de store ord, som hornet talte; dets krop blev tilintetgjort og overgivet til den flammende ild. **12** Herredømmet blev også taget fra de andre dyr, og deres levetid blev begrænset til en fastsat tid. **13** I nattesynerne så jeg dette:

> Med himlens skyer kom en,  
> der så ud som en menneskesøn;  
> han kom hen til den gamle af dage  
> og blev ført frem for ham.  
>  **14** Herredømme, ære og kongerige blev givet ham;  
> alle folk, stammer og tungemål tjente ham.  
> Hans herredømme er et evigt herredømme,  
> som ikke skal forgå,  
> hans kongerige  
> skal ikke gå til grunde.

**15** Jeg, Daniel, blev grebet af uro over dette, og de syner, der gik gennem mit hoved, slog mig med rædsel. **16** Jeg gik hen til en af dem, som stod der, og bad ham om den rette forklaring på alt dette; han gav mig tydningen: **17** At der er fire store dyr, betyder, at fire konger skal komme op af jorden, **18** men den Højestes hellige skal overtage kongedømmet, og de skal beholde det i evighed og i evighedernes evighed.

**19** Så ønskede jeg at få den rette forklaring på det fjerde dyr, som var forskelligt fra alle de andre, det meget frygtelige, som havde jerntænder og kobberkløer, og som åd og knuste alt og trådte det, der var tilbage, ned med fødderne, **20** og forklaringen på de ti horn, det havde på hovedet, og på det nye horn, der voksede frem, mens tre andre faldt af, så det kunne få plads, det horn, der havde øjne og en mund, der talte store ord, og som så større ud end de andre. **21** Mens jeg så på det, havde dette horn ført krig mod de hellige og besejret dem, **22** indtil den gamle af dage var kommet, og dommen var blevet fældet til fordel for den Højestes hellige, og den tid kom, da de hellige overtog kongedømmet.

**23** Således sagde han: Det fjerde dyr betyder, at et fjerde kongerige vil opstå på jorden. Det skal være forskelligt fra alle de andre kongeriger, opæde hele jorden, søndertrampe den og knuse den. **24** De ti horn betyder, at fra dette kongerige skal fremstå ti konger. Efter dem skal der fremstå en anden, der er forskellig fra de tidligere, og han skal bringe tre konger til fald. **25** Han skal tale imod den Højeste og underkue den Højestes hellige. Han tragter efter at ændre tider og lov, og de skal gives i hans magt én tid, to tider og en halv tid. **26** Så bliver dommen fældet, og herredømmet bliver taget fra ham og ødelagt og fuldstændig tilintetgjort. **27** Men kongedømmet, herredømmet og magten i alle kongeriger under himlen bliver givet til den Højestes helliges folk. Dets kongerige er et evigt rige, og alle magter skal tjene og lyde det.

**28** Her ender beretningen. Mine tanker slog mig, Daniel, med stor rædsel, og mit ansigt skiftede farve. Men jeg gemte ordene i mit hjerte.

### Dan 8

#### Synet om vædderen og gedebukken

**1** I kong Belshassars tredje regeringsår viste der sig et syn for mig, Daniel, efter det, der tidligere havde vist sig for mig. **2** I synet så jeg – jeg var i borgen i Susa i provinsen Elam, da jeg så det – i synet så jeg, at jeg var ved vandløbet Ulaj. **3** Jeg løftede øjnene og så en vædder, der stod ved vandløbet; den havde to horn. Hornene var store, det ene større end det andet, og det største voksede sidst frem. **4** Jeg så, at vædderen stangede mod vest, nord og syd. Intet dyr kunne holde stand mod den, ingen kunne reddes ud af dens magt; den kunne gøre, hvad den fandt for godt, og den tiltog sig magt. **5** Mens jeg iagttog det, kom en gedebuk farende fra vest hen over hele jorden, men uden at røre jorden. Bukken havde et anseligt horn i panden. **6** Den kom hen imod vædderen med de to horn, som jeg havde set stå ved vandløbet, og løb imod den med voldsom kraft. **7** Jeg så, hvordan den nåede helt hen til vædderen, gik løs på den i raseri, ramte ind i den og brækkede dens to horn af. Vædderen havde ikke kraft til at holde stand mod den; bukken kastede den til jorden og trampede den ned, og ingen kunne redde vædderen ud af dens magt. **8** Gedebukken tiltog sig meget stor magt; men da dens magt var på sit højeste, blev det store horn brækket af, og i stedet for det voksede fire anselige horn frem efter de fire verdenshjørner. **9** Fra et af dem udgik et lille horn, som voksede sig større og større mod syd og øst og mod det herlige land. **10** Det voksede sig stort, helt op til himlens hær, og styrtede en del af hæren og stjernerne til jorden og trampede på dem. **11** Det tiltog sig magt helt op til fyrsten for hæren, det daglige offer blev frataget ham, og hans grundfæstede helligdom blev vanæret. **12** Dets hær blev på forbryderisk vis stillet op for at hindre det daglige offer; det kastede sandheden til jorden og havde held med, hvad det gjorde. **13** Så hørte jeg en af de hellige tale; en anden af de hellige spurgte ham, der talte: »Hvor længe gælder synet om det daglige offer og den ødelæggende forbrydelse og om helligdommen og det herlige land, der overgives til nedtrampning?« **14** Han svarede mig: »2300 aftener og morgener! Derefter skal helligdommen få sin ret tilbage.«

**15** Mens jeg, Daniel, så synet og prøvede at forstå det, stod der pludselig foran mig en, der så ud som en mand, **16** og jeg hørte en menneskestemme råbe over Ulaj: »Gabriel, forklar ham synet!« **17** Da han kom hen, hvor jeg stod, blev jeg grebet af rædsel og kastede mig ned. Så sagde han til mig: »Du skal forstå, menneske, at synet gælder endetiden.« **18** Mens han talte med mig, lå jeg i dyb søvn med ansigtet mod jorden; han rørte ved mig og rejste mig op, **19** og han sagde: »Jeg vil lade dig vide, hvad der skal ske, når vreden er ved at være til ende, for det gælder endetidspunktet. **20** Den vædder, du så, den med de to horn, er kongerne af Medien og Persien. **21** Den lodne buk er kongen af Grækenland, og det store horn i panden er den første konge. **22** At hornet blev brækket af og fire andre opstod i stedet for, betyder, at fire kongeriger skal opstå af hans folk, men uden hans styrke.

>  **23** Når deres herredømme er til ende,  
> når de er færdige med deres forbrydelser,  
> vil der opstå en konge med hårdt ansigt,  
> en der forstår sig på rænker.  
>  **24** Hans styrke bliver stor  
> – men ikke som den andens styrke –  
> han ødelægger uhyggeligt meget;  
> han har held med, hvad han gør,  
> han ødelægger de mægtige  
> og et folk af hellige.  
>  **25** I sin kløgt  
> har han held med sit bedrag,  
> han hovmoder sig,  
> sorgløst ødelægger han mange,  
> han rejser sig mod fyrsternes fyrste.  
> Men han skal blive knust,  
> og det ikke ved menneskehånd!

**26** Og det, der blev sagt om synet om »aftener og morgener«, er sandt. Nu skal du holde synet skjult, for det gælder en fjern fremtid.«

**27** Jeg, Daniel, blev ramt af sygdom i nogen tid; men jeg stod op og gjorde igen tjeneste for kongen. Jeg var grebet af undren over synet, som jeg ikke forstod.

### Dan 9

#### Daniels bøn for Jerusalem

**1** I Dareios’ første regeringsår – han var af medisk herkomst, søn af Ahasverus, og var blevet konge over kaldæernes rige – **2** i hans første regeringsår blev jeg, Daniel, opmærksom på angivelsen i bøgerne af det åremål, Jerusalem efter Herrens ord til profeten Jeremias skulle ligge i ruiner, halvfjerds år. **3** Jeg vendte mig til Gud Herren for at søge ham i bøn og tryglen under faste og i sæk og aske. **4** Jeg bad til Herren min Gud og bekendte: »Ak Herre, du store og frygtindgydende Gud, som bevarer pagten og troskaben mod dem, der elsker dig og holder dine befalinger! **5** Vi har syndet, vi har handlet slet og ugudeligt, vi har gjort oprør og er veget fra dine befalinger og bud. **6** Vi har ikke hørt på dine tjenere, profeterne, som i dit navn talte til vore konger, stormænd og fædre, ja, til hele landets folk. **7** Retfærdigheden tilhører dig, Herre, skammen i dag tilhører os, Judas mænd, Jerusalems indbyggere og alle israelitter, hvad enten vi er nær eller fjern i alle de lande, du har fordrevet os til, fordi vi var troløse mod dig. **8** Herre, skammen tilhører os, vore konger, vore stormænd og vore fædre, fordi vi har syndet imod dig. **9** Men barmhjertigheden og tilgivelsen tilhører Herren vor Gud; det var ham, vi gjorde oprør imod. **10** Vi adlød ikke Herren vor Gud og fulgte ikke de love, han gav os gennem sine tjenere, profeterne. **11** Hele Israel overtrådte din lov og veg bort fra dig i ulydighed. Så vældede forbandelseseden, der står i Guds tjener Moses’ lov, frem mod os; for vi havde syndet imod ham. **12** Han førte den trussel ud i livet, som han havde udtalt mod os og mod dem, der var dommere over os, og bragte en stor ulykke over os. Og der er aldrig under himlen sket en ulykke som den, der ramte Jerusalem; **13** hele den ulykke, der var skrevet om i Moses’ lov, kom over os. Vi formildede ikke Herren vor Gud ved at vende om fra vores synd og søge indsigt i din sandhed, **14** så Herren vågede over ulykken og bragte den over os. For Herren vor Gud er retfærdig i alt, hvad han gør; vi havde ikke adlydt ham. **15** Ja, Herre vor Gud, du som med stærk hånd førte dit folk ud af Egypten og skabte dig et navn, som består den dag i dag, vi har syndet og været ugudelige.

**16** Herre, du som før har øvet retfærdige gerninger, lad nu din vrede og harme vende sig fra din by Jerusalem, dit hellige bjerg. For på grund af vore synder og vore fædres skyld er Jerusalem og dit folk til spot for vores omgivelser. **17** Lyt nu, vor Gud, til din tjeners bøn og tryglen! Lad dit ansigt lyse over din ødelagte helligdom, for din egen skyld, Herre! **18** Min Gud, vend dit øre til og lyt! Luk dine øjne op, og se den ødelæggelse, der har ramt os og den by, dit navn er udråbt over. Det er ikke vore retfærdige gerninger, der får os til at trygle dig, men din store barmhjertighed. **19** Herre, hør! Herre, tilgiv! Herre, lyt og grib ind uden tøven! Gør det for din egen skyld, min Gud! For dit navn er udråbt over din by og dit folk.«

**20** Endnu mens jeg talte og bad og bekendte min egen og mit folk Israels synd og bønfaldt Herren min Gud og bad for hans hellige bjerg – **21** mens jeg altså endnu var i færd med bønnen, kom manden Gabriel, som jeg tidligere havde set i et syn, flyvende hen til mig ved aftenofferets tid. **22** Han kom og talte til mig og sagde: »Daniel, nu er jeg kommet for at give dig indsigt og forståelse. **23** Da du begyndte at bede, udgik der et ord, og jeg er kommet for at give det videre til dig, fordi du er en højtelsket mand. Giv agt på ordet, så du forstår synet.

>  **24** Halvfjerds uger er fastsat  
> for dit folk og for din hellige by,  
> før overtrædelserne bliver tøjlet,  
> synden bragt til ophør  
> og skylden sonet,  
> før den evige retfærdighed kommer,  
> før profeternes syner bliver beseglet,  
> og det højhellige bliver salvet.

**25** Du skal vide og forstå: Fra den tid ordet om at genopbygge Jerusalem udgik, og indtil der kommer en salvet fyrste, er der syv uger. I 62 uger skal det stå genopbygget med torve og gader. Men det er trængselstider! **26** Når de 62 uger er gået, bliver en salvet fjernet uden dom, og byen og helligdommen ødelægges af en fyrste, der kommer med sin hær. Han får sit endeligt i en stormflod. Det er besluttet, at ødelæggelserne skal vare, indtil krigen er forbi. **27** Han vil slutte en stærk pagt med de mange i én uge. Men midt i ugen vil han bringe slagtoffer og afgrødeoffer til ophør. Ødelæggeren kommer på vederstyggelighedens vinger, og det varer, indtil den ødelæggelse, der er besluttet, vælder frem mod ødelæggeren selv.«

### Dan 10

#### Synet om verdensrigernes kampe og Israels frelse

**1** I perserkongen Kyros’ tredje regeringsår blev et ord åbenbaret for Daniel, som havde fået navnet Beltshassar. Ordet var sandt; det var meget vanskeligt at forstå, men han forstod det ved hjælp af et syn.

**2** På den tid holdt jeg, Daniel, sorg i tre uger. **3** Jeg spiste ikke lækkert brød, der kom ikke kød og vin i min mund, og jeg salvede mig ikke, før de tre uger var gået. **4** På den fireogtyvende dag i den første måned, da jeg var ved bredden af den store flod, Tigris, **5** løftede jeg øjnene og så en mand iført en linneddragt, med et bælte af Ufaz-guld om lænden. **6** Hans legeme var som krysolit, hans ansigt strålede som lynet, hans øjne som flammende fakler, og hans arme og hans fødder var som blank kobber. Når han talte, lød det som en folkeskare. **7** Kun jeg, Daniel, så synet; mændene, der var sammen med mig, så det ikke, for en stor rædsel var faldet over dem, og de var flygtet og havde skjult sig. **8** Jeg blev alene tilbage, og da jeg så dette vældige syn, forlod al kraft mig; jeg blev ligbleg og havde ikke flere kræfter. **9** Så hørte jeg ham tale, mens jeg lå i dyb søvn med ansigtet mod jorden. **10** Da rørte en hånd ved mig, ruskede i mig og fik mig op på knæ og hænder. **11** Så sagde han til mig: »Daniel, du højtelskede mand, forstå de ord, jeg nu taler til dig, og rejs dig op; for nu er jeg udsendt til dig.« Og da han talte til mig, rejste jeg mig skælvende. **12** Han sagde: »Frygt ikke, Daniel, for fra den første dag du satte dig for at opnå indsigt og at ydmyge dig for din Gud, er dine ord blevet hørt, og jeg er kommet for dine ords skyld. **13** Fyrsten over perserriget har stået mig imod i enogtyve dage, men Mikael, en af de fornemste fyrster, kom mig til hjælp, da jeg var ladt tilbage dér hos Persiens konger. **14** Og nu er jeg kommet for at få dig til at forstå, hvad der skal ske med dit folk ved dagenes ende. For også dette syn gælder de dage.«

**15** Da han sagde det til mig, bøjede jeg mit ansigt mod jorden og blev stum. **16** Men så var der en, der lignede et menneske, der rørte ved mine læber. Jeg åbnede munden og kunne tale igen, og jeg sagde til ham, der stod foran mig: »Herre, ved synet fik jeg krampe, og jeg havde ikke flere kræfter. **17** Hvordan kan jeg, din tjener, tale med dig, der er min herre, når der ikke er mere kraft i mig, og min livsånde forsvinder?« **18** Men han, der så ud som et menneske, rørte ved mig igen og gav mig styrke, **19** og han sagde: »Frygt ikke, du højtelskede mand! Fred være med dig! Vær stærk! Vær stærk!« Mens han talte til mig, fik jeg styrken tilbage, og jeg sagde: »Nu kan du tale, herre, for du har givet mig min styrke igen.« **20** Så sagde han: Ved du, hvorfor jeg er kommet til dig? Jeg tager nu kampen op med Persiens fyrste, og når det er forbi, kommer Grækenlands fyrste. **21** Men jeg skal fortælle dig, hvad der står i Sandhedens Bog – ikke en eneste vil hjælpe mig imod dem, undtagen Mikael, jeres fyrste.

### Dan 11

**1** I mederen Dareios’ første regeringsår stod jeg som hjælp og støtte for ham – **2** nu vil jeg fortælle dig sandheden:
Se, endnu tre konger skal fremstå i Persien. Den fjerde samler sig større rigdom end de andre, og når hans rigdom har givet ham styrke nok, vil han opbyde alle mod det græske rige. **3** Men så fremstår en heltekonge. Han skal herske med stor magt, og han gør, hvad han finder for godt. **4** Næppe er han stået frem, før hans rige bryder sammen og deles efter de fire verdenshjørner, men ikke til hans efterkommere, og herredømmet bliver heller ikke som hans herredømme. For hans rige bliver rykket op med rode og overgår til andre. **5** Sydens konge bliver stærk; men en af hans fyrster bliver stærkere og hersker med større magt end han. **6** Efter nogle års forløb slutter de dog forbund med hinanden, og datteren af Sydens konge kommer til Nordens konge, for at forliget kan indgås. Men hun har ikke tilstrækkelig styrke, og hans hærstyrker kan ikke holde stand. Hun og hendes følge, hendes søn og hendes ægtemand, bliver overgivet til døden.

**7** På den tid vil der opstå et skud fra hendes rod i stedet for ham. Han rykker frem mod Nordens konges hær, trænger ind i hans fæstninger og sejrer i kampen mod dem. **8** Deres guder og gudebilleder, deres kostbare kar af sølv og guld tager han med som bytte til Egypten; siden holder han sig en tid fra Nordens konge. **9** Da Nordens konge vil trænge ind i Sydens konges rige, må han vende tilbage til sit eget land. **10** Hans søn ruster sig til krig, samler store troppestyrker og rykker frem som en stormflod; han ruster sig igen mod Sydens konges fæstninger, **11** men Sydens konge bliver rasende og drager ud for at føre krig mod Nordens konge, som opstiller en stor hær, men den falder i hans magt. **12** Når hæren er tilintetgjort, bliver Sydens konge hovmodig; han fælder titusinder, men er ikke stærk nok. **13** Nordens konge opstiller igen en hær, større end den første, og efter nogen tid rykker han frem med sin store hær og et vældigt tros. **14** På den tid gør mange modstand mod Sydens konge, og voldsmænd inden for dit eget folk vil rejse sig for at virkeliggøre et syn, men det vil mislykkes for dem. **15** Derpå rykker Nordens konge frem, kaster en vold op og indtager en befæstet by. Sydens styrker kan ikke holde stand; de udvalgte tropper formår ikke at holde stand. **16** Den, der rykker frem imod dem, kan gøre, hvad han finder for godt, da ingen kan holde stand imod ham. Han får fodfæste i det herlige land og bringer ødelæggelse med sig. **17** Han sætter sig for at få hele fjendens rige i sin magt; han indgår forlig med ham og giver ham en datter af en af sine hustruer for at ødelægge riget. Men det kan ikke gennemføres, og det lykkes ikke for ham. **18** Så vender han sig mod de fjerne øer og erobrer mange af dem. Men en hærfører gør ende på hans spot, sådan at han ikke kan gentage sin spot imod ham. **19** Han vil trække sig tilbage til sine fæstninger i sit eget land, men det mislykkes, og han falder og forsvinder. **20** I hans sted fremstår en, der sender sin skatteopkræver til den prægtigste del af riget. Efter kort tid bliver han knust, men det skyldes hverken Guds vrede eller krig.

**21** I hans sted fremstår en usling, som man nægter kongeværdigheden. Men han kommer under foregivelse af fred og bemægtiger sig riget med list. **22** Hærstyrker skylles fuldstændig bort foran ham; de bliver knust, og det samme sker med pagtsfyrsten. **23** Han bedrager dem, han har sluttet forbund med, og rykker frem med få folk og tager magten. **24** Under foregivelse af fred drager han ind i provinsens frugtbareste egne og gør, hvad hverken hans fædre eller hans fædres fædre ville have gjort. Han strør om sig med rov, ran og krigsbytte, og han planlægger angreb mod fæstninger, men det varer kun en tid. **25** Så samler han kraft og mod til at gå mod Sydens konge med en stor hær; Sydens konge ruster sig også til krigen med en stor og overmåde stærk hær. Men han kan ikke holde stand, for de, der spiser ved hans taffel, lægger planer imod ham. **26** De knuser ham, hans hær bliver skyllet bort, og mange ligger dræbt. **27** Begge kongerne har ondt i sinde, og de lyver, mens de sidder ved samme bord. Intet lykkes dog, for enden kommer først til den fastsatte tid. **28** Da han skal tilbage til sit eget land med stort krigsbytte, har han ondt i sinde mod den hellige pagt og bringer det til udførelse. Derefter vender han tilbage til sit land.

**29** Til den fastsatte tid trænger han igen ind i Sydens land; men denne gang går det ikke som før: **30** Kittæiske skibe kommer imod ham, han taber modet, vender om, retter sin vrede mod den hellige pagt og bringer den til udførelse. Før han vender tilbage, mærker han sig dem, der har svigtet den hellige pagt. **31** Nogle af hans hærstyrker tager opstilling og vanhelliger helligdommen, den faste borg; de afskaffer det daglige offer og opstiller Ødelæggelsens Vederstyggelighed. **32** Dem, der har handlet ugudeligt mod pagten, bringer han til frafald med smiger. Men det folk, der kender sin Gud, står fast i ord og gerning. **33** De indsigtsfulde i folket bringer mange til at forstå det, selv om de en tid bliver offer for sværd, flammer, fangenskab og rov. **34** Og når de bliver det, får de kun lidt hjælp, for mange har sluttet sig til dem på skrømt. **35** De indsigtsfulde bliver ofre, for at de kan blive prøvet, lutret og renset, før endetiden kommer. For den kommer først til den fastsatte tid.

**36** Kongen gør, hvad han finder for godt; han ophøjer sig og gør sig stor over for enhver gud. Og mod gudernes Gud udtaler han de forunderligste ting. Han har lykken med sig, indtil vreden er forbi; for hvad der er besluttet, vil ske. **37** Sine fædres guder giver han ikke agt på, ej heller kvindernes yndlingsgud eller nogen gud overhovedet; men han gør sig stor over for dem alle. **38** I stedet ærer han Fæstningernes Gud; en gud, hans fædre ikke kendte, ærer han med guld, sølv, ædelstene og kostbarheder. **39** En fremmed guds folk gør han til forsvarere for sine fæstninger, og dem, han anerkender, overøser han med æresbevisninger, giver dem herredømme over mange og tildeler dem jord som belønning.

**40** I endetiden tørner Sydens konge sammen med ham. Men Nordens konge stormer løs på ham med vogne, ryttere og mange skibe. Han trænger ind i landene som en stormflod. **41** Så når han til det herlige land, og titusinder falder. Men Edom, Moab og de ypperste af ammonitterne undslipper hans magt. **42** Derimod slipper Egypten ikke, når han rækker sin hånd ud mod landene. **43** Han kommer til at råde over skattene af guld, sølv og alle slags kostbarheder i Egypten, og libyere og nubiere må følge ham. **44** Men rygter fra øst og nord forfærder ham, og i stor vrede drager han af sted for at udrydde og lægge band på mange. **45** Han opslår sine paladstelte mellem havet og det herlige, hellige bjerg. Men han går mod sin ende, og ingen kommer ham til hjælp.

### Dan 12

>  **1** På den tid fremstår Mikael,  
> den store fyrste,  
> der står ved dit folks side.  
> Det bliver en trængselstid,  
> som der ikke har været magen til,  
> så længe folkeslag har været til.  
> På den tid skal dit folk blive reddet,  
> alle der er indskrevet i bogen.  
>  **2** Mange af dem, der sover i jorden,  
> skal vågne,  
> nogle til evigt liv,  
> andre til forhånelse, til evig afsky.  
>  **3** De indsigtsfulde skal stråle  
> som himmelhvælvingens stråleglans,  
> og de, der førte mange til retfærdigheden,  
> skal stråle som stjernerne for evigt og altid.

**4** Og du, Daniel, skal holde ordene skjult og forsegle bogen til endetiden. Mange skal flakke om, men kundskaben skal blive stor.

**5** Jeg, Daniel, så to andre mænd stå ved floden, én på hver bred. **6** Den ene spurgte manden, der var iført en linneddragt, og som svævede over flodens vand: »Hvor længe varer det, før disse underfulde begivenheder får ende?« **7** Så hørte jeg manden, der var iført en linneddragt, og som svævede over flodens vand, sværge ved ham, som lever evigt, idet han løftede begge hænder mod himlen: »Én tid, to tider og en halv tid! Når det hellige folks magt ikke længere bliver knust, hører det alt sammen op.« **8** Jeg hørte det, men forstod det ikke, og jeg spurgte: »Herre, hvad skal dette ende med?« **9** Han svarede: »Gå bort, Daniel, ordene holdes skjult og er forseglet til endetiden. **10** Mange skal blive lutret, renset og prøvet. De ugudelige handler ugudeligt og forstår intet, men de indsigtsfulde forstår. **11** Fra den tid det daglige offer bliver afskaffet og Ødelæggelsens Vederstyggelighed opstillet, går der 1290 dage. **12** Lykkelig den, der holder ud og oplever 1335 dage. **13** Men du, Daniel, skal gå bort, indtil enden kommer. Læg dig til hvile, og stå op til din lod ved dagenes ende!«

------------------------------------------------------------------------

## Hoseas’ Bog

### Hos 1

**1** Herrens ord, som kom til Hoseas, Be’eris søn, dengang Uzzija, Jotam, Akaz og Hizkija var konger i Juda, og dengang Jeroboam, Joashs søn, var konge i Israel.

#### Hoseas’ ægteskab som billede på forholdet mellem Herren og Israel

**2** Her begynder Herrens tale ved Hoseas.

Herren sagde til Hoseas:

> Gå hen og gift dig med en horkvinde  
> og få horebørn,  
> for landet horer sig  
> bort fra Herren.

**3** Så giftede han sig med Diblajims datter Gomer, og hun blev gravid og fødte ham en søn. **4** Herren sagde til ham:

> Kald ham Jizre’el,  
> for det varer ikke længe,  
> så straffer jeg Jehus slægt  
> for det blod, der blev udgydt i Jizre’el,  
> jeg gør ende på kongedømmet i Israel.  
>  **5** På den dag  
> vil jeg brække Israels bue  
> på Jizre’elsletten.

**6** Så blev hun igen gravid og fødte en datter. Herren sagde til ham:

> Kald hende Ikke-Fundet-Barmhjertighed,  
> for jeg viser ikke længere  
> Israels hus barmhjertighed,  
> og jeg tilgiver dem ikke.  
>  **7** Men Judas hus viser jeg barmhjertighed,  
> og jeg frelser dem ved Herren deres Gud.  
> Jeg frelser dem ikke ved bue, sværd og krig  
> eller ved heste og ryttere.

**8** Så vænnede hun Ikke-Fundet-Barmhjertighed fra, og hun blev gravid og fødte en søn. **9** Herren sagde: »Kald ham Ikke-Mit-Folk, for I er ikke mit folk, og jeg vil ikke være med jer.«

### Hos 2

>  **1** Men israelitterne skal blive talrige  
> som havets sand,  
> der ikke kan måles  
> og ikke kan tælles.  
> Og dér, hvor det nu lyder til dem:  
> »I er ikke mit folk,«  
> dér skal det lyde til dem:  
> »I er den levende Guds børn.«  
>  **2** Judæerne skal samles  
> med israelitterne;  
> de skal have én og samme leder  
> og blive herre i landet,  
> for Jizre’els dag er stor.  
>  **3** Sig til jeres brødre: »I er mit folk«  
> og til jeres søstre: »I har fundet barmhjertighed.«

>  **4** Før sag mod jeres mor, før sag,  
> for hun er ikke min hustru,  
> og jeg er ikke hendes mand.  
> Hun skal fjerne horemærket fra ansigtet  
> og skøgetegnet mellem brysterne;  
>  **5** ellers river jeg klæderne af hende,  
> så hun står nøgen som den dag, hun blev født.  
> Jeg gør hende til ørken,  
> til udtørret land,  
> og lader hende dø af tørst.  
>  **6** Hendes børn viser jeg ikke barmhjertighed,  
> for de er horebørn.  
>  **7** Deres mor var horkvinde,  
> skamløs var hun, der fødte dem;  
> for hun sagde:  
> »Jeg vil følge mine elskere,  
> som giver mig mit brød og mit vand,  
> min uld og min hør,  
> min olie og min vin.«

>  **8** Derfor vil jeg spærre  
> vejen for dig med tjørn;  
> jeg rejser et gærde,  
> så hun ikke kan finde stierne.  
>  **9** Hun jager efter sine elskere,  
> men når dem ikke;  
> hun søger dem, men finder dem ikke.  
> Da skal hun sige:  
> »Jeg vil vende tilbage til min første mand,  
> dengang gik det mig bedre end nu.«  
>  **10** Hun ved ikke,  
> at det var mig, der gav hende  
> korn og vin og olie;  
> jeg gav hende mængder af sølv  
> og guld, som de brugte til Ba’al.  
>  **11** Derfor tager jeg mit korn tilbage i rette tid  
> og min vin, når tiden er inde;  
> jeg tager min uld og min hør,  
> der skulle dække hendes køn.  
>  **12** Nu vil jeg blotte hendes skød  
> for øjnene af hendes elskere,  
> og ingen kan redde hende fra mig.  
>  **13** Jeg gør ende på al hendes fryd,  
> fest, nymånedag og sabbat,  
> alle hendes festdage.  
>  **14** Jeg ødelægger hendes vinstokke og figentræer;  
> det var om dem, hun sagde:  
> »Det er den gave,  
> mine elskere gav mig.«  
> Jeg gør dem til krat,  
> og de vilde dyr skal æde dem.  
>  **15** Jeg straffer hende for Ba’alernes dage,  
> når hun tændte offerild for dem;  
> hun smykkede sig med næsering og halskæde  
> og fulgte sine elskere.  
> Men mig glemte hun,  
> siger Herren.  
>  **16** Derfor vil jeg lokke hende,  
> jeg vil føre hende ud i ørkenen  
> og tale til hendes hjerte.  
>  **17** Dér giver jeg hende vingårdene tilbage  
> og gør Akors dal til håbets port.  
> Da vil hun svare mig, som da hun var ung,  
> som dengang hun drog op fra Egypten.

>  **18** På den dag,  
> siger Herren,  
> skal du kalde mig Min Mand,  
> du skal ikke længere kalde mig Min Ba’al.  
>  **19** Jeg fjerner Ba’alernes navne fra hendes mund,  
> de skal ikke længere nævnes ved navn.  
>  **20** På den dag  
> slutter jeg en pagt for Israel  
> med de vilde dyr,  
> med himlens fugle  
> og med jordens krybdyr.  
> Bue, sværd og krigsmagt  
> sønderbryder jeg i landet,  
> og jeg lader dem bo trygt.  
>  **21** Jeg forlover mig med dig for evigt;  
> jeg forlover mig med dig  
> i ret og retfærdighed,  
> i godhed og barmhjertighed.  
>  **22** Jeg forlover mig med dig i troskab,  
> og du skal kende Herren.

>  **23** På den dag  
> vil jeg svare, siger Herren;  
> jeg vil svare himlen,  
> og den skal svare jorden.  
>  **24** Jorden skal svare kornet,  
> vinen og olien,  
> og de skal svare Jizre’el.  
>  **25** Jeg sår hende i mit land.  
> Jeg vil vise barmhjertighed mod Ikke-Fundet-Barmhjertighed  
> og sige til Ikke-Mit-Folk: »Du er mit folk,«  
> og han skal sige: »Du er min Gud.«

### Hos 3

**1** Herren sagde til mig: »Gå igen hen og elsk en kvinde, som er en anden mands elskerinde, og som begår ægteskabsbrud. Sådan elsker Herren israelitterne, skønt de vender sig til andre guder og elsker rosinkager.«

**2** Så købte jeg hende for femten sekel sølv og halvanden homer byg. **3** Og jeg sagde til hende: »I lang tid skal du bo hos mig; du må ikke bedrive hor, du må ikke tilhøre nogen mand, og jeg vil heller ikke gå ind til dig.«

**4** For i lang tid skal israelitterne bo uden konge og uden stormand, uden offer og uden stenstøtte, uden efod og husgud. **5** Derefter skal israelitterne vende om og søge Herren, deres Gud, og David, deres konge. Skælvende kommer de til sidst til Herren og til hans gode gaver.

### Hos 4

#### Herrens retssag mod folket og dets ledere

>  **1** Hør Herrens ord,  
> israelitter!  
> Herren fører sag  
> mod landets indbyggere;  
> for der er ingen sandhed og ingen troskab,  
> ingen kundskab om Gud i landet.  
>  **2** Forbandelse, løgn og drab,  
> tyveri og ægteskabsbrud griber om sig,  
> og blodskyld følger på blodskyld.  
>  **3** Derfor sørger landet,  
> alle dets indbyggere sygner hen,  
> jordens dyr og himlens fugle,  
> selv havets fisk omkommer.

>  **4** Ingen skal føre sag,  
> ingen skal gå i rette!  
> Det er mig, der fører sag mod dig, præst:  
>  **5** Du skal snuble om dagen,  
> og sammen med dig  
> skal profeten snuble om natten.  
> Jeg gør det af med din mor,  
>  **6** det er ude med mit folk,  
> fordi det ikke har kundskab.  
> Fordi du har forkastet kundskaben,  
> forkaster jeg dig som min præst;  
> fordi du glemmer din Guds belæring,  
> glemmer jeg også dine sønner.  
>  **7** Jo flere de blev, des mere syndede de mod mig;  
> deres ære skifter jeg ud med skam.  
>  **8** De lever af mit folks synd  
> og hungrer efter dets skyld.  
>  **9** Men det skal gå præsten som folket,  
> jeg straffer ham for hans færd,  
> jeg gengælder ham hans gerninger.  
>  **10** De skal spise, men ikke blive mætte,  
> de skal hore, men ikke blive mange;  
> for de har svigtet Herren  
> og holder sig til hor og vin.

>  **11** Vinen tager mit folks forstand.  
>  **12** De spørger deres træ,  
> deres stav giver dem besked.  
> For horeånden fører dem vild,  
> de horer sig bort fra deres Gud.  
>  **13** På bjergtoppene bringer de ofre,  
> på højene tænder de offerild  
> under eg og poppel og terebinte,  
> hvis skygge er god.  
> Derfor bedriver jeres døtre hor,  
> og jeres svigerdøtre begår ægteskabsbrud.  
>  **14** Det er ikke jeres døtre, jeg vil straffe,  
> selv om de bedriver hor,  
> eller jeres svigerdøtre,  
> selv om de begår ægteskabsbrud.  
> For mændene selv går afsides med skøger  
> og bringer ofre sammen med helligskøger.  
> Et folk uden indsigt kommer til fald.  
>  **15** Selv om du, Israel, horer,  
> må Juda ikke pådrage sig skyld.  
> Gå ikke til Gilgal,  
> drag ikke op til Bet-Aven,  
> og sværg ikke: »Så sandt Herren lever.«

>  **16** Som en genstridig ko  
> var Israel genstridig.  
> Skulle Herren lade dem græsse  
> som lam på åbent land?  
>  **17** Efraim er bundet til gudebilleder,  
> lad ham være!  
>  **18** Deres drikkelag udarter,  
> de horer vildt,  
> skam elsker de frem for deres stolthed.  
>  **19** Vinden skal snøre dem sammen i sine vinger,  
> og de skal få skam af deres altre.

### Hos 5

>  **1** Hør dette, I præster,  
> lyt, Israels hus,  
> lyt opmærksomt, kongehus!  
> Retten er jeres sag.  
> Men I er blevet en fælde for Mispa,  
> et net kastet over Tabor,  
>  **2** I har gjort faldgruben dyb i Shittim.  
> Jeg bringer straf over dem alle.

>  **3** Jeg kender Efraim,  
> Israel er ikke skjult for mig.  
> Nu horer du, Efraim,  
> Israel er blevet uren.  
>  **4** Deres gerninger hindrer dem i  
> at vende om til deres Gud,  
> for der er en horeånd i deres indre,  
> og Herren kender de ikke.  
>  **5** Israels hovmod vidner imod det;  
> Israel og Efraim skal snuble i deres synd,  
> også Juda snubler sammen med dem.  
>  **6** Med deres får og køer går de hen  
> for at søge Herren;  
> men de finder ham ikke,  
> han har trukket sig tilbage fra dem.  
>  **7** De var troløse mod Herren,  
> for de fik fremmede børn.  
> Nu skal nymånen fortære dem  
> sammen med deres jord.

>  **8** Stød i hornet i Gibea,  
> stød i trompeten i Rama,  
> opløft krigsråb, Bet-Aven,  
> tag dig i agt, Benjamin!  
>  **9** På straffens dag  
> skal Efraim lægges øde.  
> Blandt Israels stammer  
> kundgør jeg det, der står fast.  
>  **10** Judas stormænd er blevet som dem,  
> der flytter markskel.  
> Over dem vil jeg udøse  
> min harme som vand.  
>  **11** Efraim er undertrykt,  
> retten er knust,  
> for han besluttede  
> at følge løgn.  
>  **12** Men jeg er som kræft for Efraim,  
> som edder for Judas hus.  
>  **13** Da Efraim så sin sygdom  
> og Juda sine sår,  
> gik Efraim til Assyrien  
> og sendte bud til kong Jareb.  
> Men han kan ikke helbrede jer,  
> han kan ikke hele jeres sår.  
>  **14** For jeg er som en løve for Efraim,  
> som en ungløve for Judas hus;  
> det er mig, der sønderriver,  
> jeg slæber byttet bort, ingen kan redde det.  
>  **15** Jeg vender tilbage til mit sted,  
> indtil de gør bod  
> og søger mit ansigt.  
> I deres nød vil de opsøge mig.

### Hos 6

#### Folkets bod og Herrens svar

>  **1** Lad os vende om til Herren;  
> han har sønderrevet, men han vil helbrede os,  
> han har slået, men han vil læge os.  
>  **2** Han giver os liv efter to dage,  
> rejser os på den tredje dag,  
> og vi skal leve for Guds ansigt.  
>  **3** Lad os kende Herren,  
> lad os stræbe efter at kende ham.  
> Han bryder frem så sikkert som morgenrøden,  
> han kommer til os som regnskyl,  
> som forårsregn, der væder jorden.

>  **4** Hvad skal jeg gøre med dig, Efraim,  
> hvad skal jeg gøre med dig, Juda?  
> Jeres troskab er som morgentågen,  
> som den tidlige, flygtige dug.  
>  **5** Derfor hugger jeg dem ned ved profeterne,  
> dræber dem med min munds ord.  
> Min dom bryder frem som lyset.  
>  **6** Troskab ønsker jeg, ikke slagtofre,  
> kundskab om Gud, ikke brændofre.

#### Straffen over det hovmodige og troløse Israel

>  **7** Men de brød pagten i Adam,  
> dér var de troløse mod mig.  
>  **8** Gilead er forbryderes by,  
> fuld af blodige spor.  
>  **9** Præsternes flok  
> er som røvere på lur;  
> de myrder langs vejen til Sikem,  
> de handler skamløst.  
>  **10** I Israels hus  
> har jeg set grufulde ting;  
> dér horer Efraim,  
> Israel er blevet uren.

**11** – Også for dig, Juda, er der fastsat en høst.

> Når jeg vender mit folks skæbne,

### Hos 7

>  **1** når jeg helbreder Israel,  
> afsløres Efraims skyld  
> og Samarias ondskab,  
> for de har handlet troløst;  
> tyve bryder ind,  
> røvere hærger i gaderne.  
>  **2** De tænker ikke på,  
> at jeg husker al deres ondskab;  
> men de er omringet af deres gerninger,  
> jeg har dem for øje.  
>  **3** Med deres ondskab glæder de kongen,  
> de glæder stormænd med deres falskhed.  
>  **4** De er alle horkarle,  
> de er som en brændende ovn,  
> som bageren ikke behøver at fyre i,  
> fra han har æltet dejen, til den er syrnet.  
>  **5** På vores konges dag  
> gør de stormænd syge med vinens glød;  
> de rækker spottere hånden.  
>  **6** Deres hjerte brænder som en ovn,  
> dér hvor de ligger i baghold;  
> natten lang  
> sover deres vrede,  
> om morgenen blusser den op  
> som flammende ild.  
>  **7** Alle er hede som en ovn,  
> de fortærer deres herskere;  
> alle deres konger falder,  
> ingen blandt dem kalder på mig.  
>  **8** Efraim blander sig  
> med folkene;  
> Efraim er som et brød,  
> der ikke er bagt på begge sider.  
>  **9** Fremmede æder hans kraft,  
> uden at han ved af det;  
> han er blevet gråhåret,  
> uden at han ved af det.  
>  **10** Israels hovmod vidner imod det;  
> de vender ikke om til Herren deres Gud,  
> i alt dette søger de ham ikke.  
>  **11** Efraim er som en due,  
> let at lokke, uden forstand;  
> de kalder på Egypten,  
> de går til Assyrien.  
>  **12** Så snart de gør det,  
> kaster jeg mit net over dem,  
> jeg trækker dem til jorden som himlens fugle,  
> jeg fanger dem, når jeg hører deres flok.

>  **13** Ve dem, de er flygtet fra mig!  
> Død over dem, de har brudt med mig!  
> Jeg ville udfri dem,  
> men de udspreder løgne om mig.  
>  **14** De råber ikke til mig af hjertet,  
> når de jamrer på deres leje;  
> de snitter sig selv for korn og vin,  
> og de har gjort oprør imod mig.  
>  **15** Det var dog mig, der gav deres arme styrke,  
> men de udtænker ondt imod mig.  
>  **16** De vender ikke om til mig,  
> de er blevet som slappe buer.  
> Deres stormænd skal falde for sværdet  
> som straf for deres forbandelser.  
> Sådan bliver de til spot  
> i Egypten.

### Hos 8

#### Krig og bortførelse som straf for afgudsdyrkelse

>  **1** Sæt hornet for munden!  
> Som en ørn kommer de over Herrens hus,  
> fordi folket har brudt min pagt  
> og overtrådt min lov.  
>  **2** De råber til mig:  
> »Vor Gud! Vi israelitter kender dig.«  
>  **3** Men Israel har forkastet det gode,  
> fjenden skal forfølge dem.  
>  **4** De udråber konger, som ikke er fra mig,  
> de kårer stormænd, som jeg ikke kendes ved.  
> Af deres sølv og guld  
> laver de gudebilleder,  
> men de skal tilintetgøres.  
>  **5** Forkast din tyrekalv, Samaria!  
> Min vrede er flammet op mod dem,  
> hvor længe kan de fortsætte i urenhed,  
>  **6** når de dog er israelitter?  
> En håndværker har lavet  
> Samarias tyrekalv;  
> den er ikke Gud,  
> den skal gå i splinter!  
>  **7** De sår vind  
> og høster storm.  
> Korn uden kerne  
> giver ikke mel,  
> og hvis det gør,  
> æder fremmede det op.  
>  **8** Israel bliver ædt op;  
> de er et ubrugeligt kar  
> blandt folkene.  
>  **9** De drager til Assyrien,  
> som et enligt vildæsel;  
> Efraim køber sig kærlighed.  
>  **10** Men selv om de får den hos folkene,  
> vil jeg drive dem sammen;  
> og snart skal de vånde sig  
> under byrden af konge og stormænd.  
>  **11** Da Efraim byggede mange syndofferaltre,  
> blev altrene til synd for ham.  
>  **12** Jeg skrev mine mange love,  
> men han regnede dem ikke for noget.  
>  **13** De bringer kærlighedsofre,  
> de spiser kødet;  
> men Herren tager ikke imod dem.  
> Han husker deres skyld  
> og straffer deres synd;  
> de skal tilbage til Egypten!  
>  **14** Israel glemte sin skaber  
> og byggede paladser,  
> Juda befæstede mange byer.  
> Derfor sender jeg ild mod deres byer,  
> den fortærer deres borge.

### Hos 9

>  **1** Glæd dig ikke, Israel,  
> du skal ikke juble som folkene!  
> Du horer dig bort fra din Gud;  
> du elsker skøgeløn  
> på hver eneste tærskeplads.  
>  **2** Tærskeplads og vinperse svigter dem,  
> og vinen slår fejl.  
>  **3** De skal ikke blive boende  
> i Herrens land;  
> Efraim skal tilbage til Egypten,  
> i Assyrien skal de spise uren føde.  
>  **4** De kan ikke udgyde vinofre for Herren,  
> deres slagtofre kan ikke blive ham til behag.  
> Det bliver sørgebrød for dem,  
> enhver, der spiser det, bliver uren.  
> Deres brød beholder de selv,  
> det kommer ikke til Herrens hus.

>  **5** Hvad vil I gøre på festdagen,  
> på dagen for Herrens fest?  
>  **6** Slipper de bort fra ødelæggelsen,  
> skal Egypten samle dem sammen  
> og Memfis begrave dem.  
> Deres kostbare sølv  
> skal dækkes af nælder,  
> tidsler skal gro i deres telte.  
>  **7** Straffens dage er kommet,  
> gengældelsens dage er kommet,  
> det skal Israel få at mærke!

> »Profeten er en tåbe,  
> åndsmanden er forrykt!«

> Nej, det skyldes dine mange synder  
> og dit store fjendskab.  
>  **8** Profeten er Efraims vægter  
> for min Gud;  
> men de sætter fælder  
> på alle hans veje  
> og fjendskab i hans Guds hus.  
>  **9** De gør hans grav dyb  
> som i Gibeas dage.  
> Men Gud husker deres skyld  
> og straffer deres synder.

#### Folkets evige frafald trods Herrens kærlighed

>  **10** Jeg fandt Israel  
> som druer i ørkenen,  
> jeg så jeres fædre  
> som tidlige figner i den første høst.  
> Men da de kom til Ba’al-Peor,  
> viede de sig til Skændselen  
> og blev lige så ækle som deres elskere.  
>  **11** Efraim er som en fugl,  
> hans herlighed flagrer bort.  
> Det er forbi med fødsel, svangerskab og undfangelse;  
>  **12** selv om de opfostrer børn,  
> gør jeg dem barnløse.  
> Ja, ve dem,  
> når jeg vender mig fra dem!  
>  **13** Efraim, som jeg så  
> som en palme plantet i engen,  
> må nu bringe  
> sine børn til dræberen.  
>  **14** Giv dem, Herre  
> – hvad skal du give dem?  
> Giv dem golde moderliv  
> og udtørrede bryster!

>  **15** I Gilgal viste al deres ondskab sig,  
> dér fattede jeg had til dem.  
> På grund af deres onde gerninger  
> driver jeg dem bort fra mit hus.  
> Jeg elsker dem ikke mere,  
> alle deres stormænd er oprørske.

>  **16** Efraim er slået,  
> hans rødder tørrer ud,  
> han bærer ikke frugt.  
> Selv om de føder,  
> dræber jeg deres elskede børn.  
>  **17** Min Gud forkaster dem,  
> for de adlød ham ikke.  
> De skal flakke om blandt folkene.

### Hos 10

>  **1** Israel var en frodig vinstok,  
> som bar sin frugt.  
> Jo mere frugt den bar,  
> des flere altre byggede de.  
> Jo bedre det gik deres land,  
> des smukkere stenstøtter lavede de.  
>  **2** Deres hjerte var glat,  
> nu skal de bøde for det;  
> han bryder deres altre ned  
> og ødelægger deres stenstøtter.  
>  **3** For de siger jo:  
> »Vi har ingen konge over os,  
> og Herren frygter vi ikke!  
> Hvad kan kongen gøre for os?«  
>  **4** De indgår aftaler,  
> de sværger falsk  
> og slutter pagt,  
> og retten skyder op som giftplanter  
> i markens plovfurer.  
>  **5** Samarias indbyggere  
> frygter Bet-Avens tyrekalv.  
> Dens folk og dens afgudspræster  
> sørger over den,  
> de jamrer over dens herlighed,  
> for den føres bort fra dem!  
>  **6** Også den skal føres til Assyrien  
> som gave til kong Jareb.  
> Skam får Efraim,  
> Israels planer gøres til skamme.  
>  **7** Samarias konge fejes væk  
> som skum på vandet.  
>  **8** Israels synd, ondskabens offerhøje,  
> skal ødelægges,  
> tjørn og tidsel vokser op  
> over deres altre.  
> Da skal de sige til bjergene: »Skjul os!«  
> og til højene: »Fald ned over os!«

>  **9** Siden dengang i Gibea  
> har du syndet, Israel,  
> og det er blevet ved.  
> Men krigen skal nå dem i Gibea  
> og komme over voldsmænd,  
>  **10** når jeg vil straffe dem;  
> folkene skal samles mod dem,  
> når jeg straffer dem for deres dobbelte synd.

>  **11** Efraim var en tæmmet kvie,  
> der elskede at tærske.  
> Jeg kom forbi  
> og så dens smukke hals.  
> Jeg spændte Efraim for,  
> Juda skulle pløje,  
> Jakob skulle harve.  
>  **12** I skal så i retfærdighed,  
> I skal høste i troskab,  
> I skal bryde ny jord.  
> Tiden er inde til at søge Herren,  
> så han kommer  
> og lader retfærdighed regne ned over jer.  
>  **13** I har pløjet i uretfærdighed,  
> I har høstet uret  
> og ædt løgnens frugter.  
> Du satte din lid til din færd  
> og til dine mange krigere.  
>  **14** Men krigslarm rejser sig i dit folk,  
> og alle dine fæstninger ødelægges,  
> som da Salman ødelagde Bet-Arbel  
> på krigens dag,  
> selv mødre med deres børn blev knust.  
>  **15** Sådan vil han gøre mod jer, Betel,  
> fordi jeres ondskab er stor;  
> ved morgengry  
> er det ude med Israels konge.

### Hos 11

>  **1** Jeg fik Israel kær, da han var ung,  
> fra Egypten kaldte jeg min søn.  
>  **2** Jo mere der blev kaldt på dem,  
> des mere vendte de sig bort;  
> de ofrede til Ba’alerne,  
> tændte offerild for gudebillederne.  
>  **3** Det var dog mig, der lærte Efraim at gå  
> og tog dem op på armen;  
> men de vidste ikke,  
> at jeg ville helbrede dem.  
>  **4** Jeg holdt dem i menneskebånd,  
> i kærlighedens tøjler;  
> jeg var som den,  
> der løfter barnet op til kinden,  
> jeg bøjede mig ned  
> og gav det mad.  
>  **5** Han skal vende tilbage til Egypten,  
> Assyrien skal være hans konge,  
> fordi de nægtede at vende om.  
>  **6** Sværdet skal rase i hans byer,  
> tilintetgøre hans orakelpræster og fortære dem  
> på grund af deres rænker.  
>  **7** Mit folk holder fast ved sit frafald;  
> den Højeste påkalder de,  
> men han rejser dem ikke.

>  **8** Skulle jeg kunne prisgive dig, Efraim?  
> Skulle jeg opgive dig, Israel?  
> Skulle jeg prisgive dig som Adma?  
> Skulle jeg gøre dig som Sebojim?  
> Mit hjerte vender sig,  
> medfølelsen vælder op i mig.  
>  **9** Jeg vil ikke bruge min glødende vrede,  
> jeg ødelægger ikke Efraim igen,  
> for jeg er Gud,  
> ikke menneske,  
> jeg er hellig iblandt jer.  
> Jeg bringer ikke rædsel.  
>  **10** Herren skal de følge,  
> han brøler som en løve.  
> Når han brøler,  
> kommer sønnerne skælvende fra vest;  
>  **11** de kommer skælvende fra Egypten som fugle,  
> fra Assyrien som duer;  
> da vil jeg lade dem bo i deres egne huse,  
> siger Herren.

### Hos 12

>  **1** Efraim omringer mig med løgn,  
> Israels hus omringer mig med svig.  
> I sit forhold til Gud går Juda egne veje,  
> i sit forhold til den hellige, trofaste.  
>  **2** Efraim er ven med vinden  
> og jager efter østenvinden dagen lang;  
> han spreder løgn og ødelæggelse.  
> De slutter pagt med Assyrien  
> og bringer olie til Egypten.

>  **3** Men Herren fører sag mod Juda,  
> han vil straffe Jakob for hans færd,  
> gengælde ham efter hans gerninger.  
>  **4** I moders liv bedrog han sin bror,  
> i sin manddom kæmpede han med Gud.  
>  **5** Han kæmpede med englen og sejrede;  
> han græd og bad ham om nåde.  
> I Betel fandt Herren ham,  
> dér taler han til os,  
>  **6** Jahve, Hærskarers Gud,  
> Jahve er hans navn.  
>  **7** Ved din Guds hjælp skal du vende tilbage.  
> Tag vare på troskab og ret,  
> sæt altid håbet til din Gud.

>  **8** Kana’an bruger falsk vægt,  
> han elsker at undertrykke.  
>  **9** Efraim siger:  
> »Hvor er jeg rig!  
> Jeg har skabt mig velstand,  
> og al min rigdom har ikke  
> påført mig  
> skyld og synd.«

>  **10** Jeg er Herren din Gud,  
> lige siden du var i Egypten.  
> Jeg lader dig bo i telte på ny  
> som i festens dage.  
>  **11** Så vil jeg tale til profeterne  
> og give dem mange syner;  
> ved profeterne vil jeg tale i billeder.

>  **12** Så sandt Gilead er ondskab,  
> skal de blive til tomhed.  
> I Gilgal ofrer de tyre,  
> men deres altre skal blive til stendynger  
> ved markens plovfurer.

>  **13** Jakob flygtede til Arams land,  
> Israel tjente for en kvinde,  
> for at få en kvinde vogtede han kvæg.  
>  **14** Ved en profet førte Herren Israel op fra Egypten,  
> af en profet blev det vogtet.  
>  **15** Efraim har vakt bitter vrede.  
> Herren lader hans blodskyld ramme ham  
> og gengælder hans spot.

### Hos 13

>  **1** Når Efraim talte, vakte det rædsel;  
> han var den førende i Israel.  
> Men han pådrog sig skyld ved Ba’al og døde.  
>  **2** Nu fortsætter de med at synde,  
> de støber sig gudebilleder,  
> af deres sølv laver de billedstøtter i deres kløgt,  
> alt sammen håndværk.  
> Det hedder om dem:  
> »De bringer menneskeofre,  
> de kysser tyrekalve!«  
>  **3** Derfor skal de blive som morgentågen,  
> som den tidlige, flygtige dug,  
> som avner, der hvirvles bort fra tærskepladsen,  
> som røg, der trækker ud gennem lugen.

>  **4** Jeg er Herren din Gud,  
> lige siden du var i Egypten.  
> Du kender ingen anden Gud end mig,  
> der er ingen anden frelser end mig.  
>  **5** Jeg lærte dig at kende i ørkenen,  
> i luftspejlingernes land.  
>  **6** De græssede og blev mætte;  
> de blev mætte og blev grebet af overmod;  
> derfor glemte de mig.  
>  **7** Jeg er blevet som en løve for dem,  
> jeg ligger på lur som en panter ved vejen.  
>  **8** Jeg overfalder dem som en bjørn,  
> man har taget ungerne fra,  
> jeg flår brystet op på dem;  
> som en hunløve æder jeg dem,  
> de vilde dyr river dem ihjel.  
>  **9** Ødelæggelsen kommer over dig, Israel,  
> hvem kommer dig til hjælp?  
>  **10** Hvor er din konge,  
> som skulle redde dig i alle dine byer?  
> Hvor er dine herskere? Du sagde jo:  
> »Giv mig konge og stormænd!«  
>  **11** Jeg giver dig en konge i min vrede  
> og tager ham tilbage i min harme.

>  **12** Efraims skyld er forseglet,  
> hans synd er gemt hen.  
>  **13** Fødselsveerne kommer,  
> men han er et uforstandigt barn;  
> når tiden er inde,  
> er han ikke nået frem til livmodermunden.  
>  **14** Skulle jeg udfri dem fra dødsriget,  
> løskøbe dem fra døden?  
> Død, hvor er din pest!  
> Dødsrige, hvor er din sot!  
> Min medlidenhed har jeg lagt bort.

>  **15** Blandt sine brødre bar han frugt,  
> men østenvinden kommer,  
> Herrens storm  
> blæser op fra ørkenen;  
> kilderne udtørres,  
> vandløbene svinder bort.  
> Herren udplyndrer skatkamrene,  
> alle kostbarhederne.

### Hos 14

>  **1** Samaria pådrog sig skyld,  
> da de trodsede deres Gud.  
> De skal falde for sværdet,  
> deres småbørn bliver knust,  
> deres gravide kvinder får maven sprættet op.

#### Israels omvendelse og frelse

>  **2** Vend om, Israel,  
> til Herren din Gud,  
> for du snublede i din skyld.  
>  **3** Tag ord med jer,  
> og vend om til Herren;  
> sig til ham:  
> »Du, som tilgiver al skyld,  
> tag imod vore gaver;  
> vi vil betale med læbernes frugt.  
>  **4** Assyrien kan ikke frelse os,  
> vi rider ikke på heste,  
> vi vil ikke længere sige »vor Gud«  
> om vore hænders værk.  
> Hos dig finder faderløse barmhjertighed.«

>  **5** Jeg vil helbrede deres frafald  
> og elske dem med glæde.  
> Min vrede vender sig fra dem.  
>  **6** Jeg er som duggen for Israel,  
> der skal blomstre som liljen  
> og slå rødder som Libanons træer.  
>  **7** Dets grene skal brede sig,  
> så det bliver prægtigt som oliventræet,  
> dufter som Libanons træer.  
>  **8** De, der bor i dets skygge,  
> skal dyrke korn på ny.  
> De skal blomstre som vinstokken,  
> berømmes som vin fra Libanon.  
>  **9** Hvad skal Efraim længere med gudebilleder?  
> Jeg bønhører ham, ser nådigt til ham.  
> Jeg er som det grønne enebærtræ,  
> du skal finde din frugt hos mig.

>  **10** Hvem er så vís, at han forstår det,  
> så forstandig, at han erkender det?  
> Herrens veje er rette,  
> de retfærdige vandrer ad dem,  
> men synderne snubler.

------------------------------------------------------------------------

## Joels Bog

### Joel 1

**1** Herrens ord, som kom til Joel, Petuels søn.

#### Klage over græshoppeplage

>  **2** Hør dette, I ældste,  
> lyt, alle I, der bor i landet!  
> Er noget sådant sket i jeres dage  
> eller i jeres fædres dage?  
>  **3** I skal fortælle det til jeres sønner  
> og jeres sønner til deres sønner  
> og deres sønner til næste slægtled:  
>  **4** Hvad græshoppen levnede, har bideren ædt,  
> hvad bideren levnede, har larven ædt,  
> hvad larven levnede, har gnaveren ædt.

>  **5** Vågn op, og græd, I berusede!  
> I skal jamre, I som drikker vin,  
> for mosten går jeres mund forbi.  
>  **6** Et folk er draget op imod mit land,  
> mægtigt og uden tal,  
> dets tænder er løvetænder,  
> det har hunløvens kæber.  
>  **7** Det har ødelagt mine vinstokke  
> og knækket mine figentræer.  
> Det flåede og skrællede barken af dem,  
> så deres grene stod hvide.

>  **8** Hold klage, som en jomfru klædt i sæk  
> holder klage over sin ungdoms brudgom.  
>  **9** Afgrødeofre og drikofre  
> er forsvundet fra Herrens tempel;  
> nu sørger præsterne,  
> Herrens tjenere.  
>  **10** Marken er ødelagt,  
> agerjorden sørger;  
> ja, kornet er ødelagt,  
> mosten slår fejl,  
> olien sygner hen.  
>  **11** Bønderne bliver til skamme,  
> og vindyrkerne jamrer  
> over hveden og byggen,  
> for høsten på marken slog fejl.  
>  **12** Vinstokken tørrer ud,  
> figentræet sygner hen,  
> granatæbler, palmer og æbletræer  
> – alle markens træer visner.  
> Ja, glæden er gjort til skamme  
> blandt menneskene.

#### Opfordring til bod

>  **13** Klæd jer i sæk, og hold klage, I præster!  
> I skal jamre, I som gør tjeneste ved alteret.  
> Gå ind og tilbring natten klædt i sæk,  
> I som gør tjeneste for min Gud.  
> For afgrødeofre og drikofre  
> bringes ikke til jeres Guds hus.  
>  **14** Udråb en hellig faste,  
> udråb en sørgefest!  
> Saml de ældste  
> og alle landets indbyggere  
> i Herren jeres Guds hus,  
> og råb til Herren!

>  **15** Ak, hvilken dag!  
> Herrens dag er nær,  
> den kommer som ødelæggelse fra den Almægtige.  
>  **16** Er føden ikke forsvundet  
> for øjnene af os  
> og glæden og jubelen  
> fra vor Guds hus?  
>  **17** Forråd fordærves  
> bag lås og slå,  
> forrådskamre ødelægges,  
> lader rives ned,  
> for kornet er slået fejl.  
>  **18** Hvor dyrene dog klager!  
> Kvægflokkene løber vildt omkring,  
> for de har intet græs,  
> selv fåreflokkene er forkomne.

>  **19** Til dig, Herre, råber jeg,  
> for ilden fortærer  
> steppens græsgange,  
> flammen sætter  
> markens træer i brand.  
>  **20** Selv de vilde dyr  
> skriger efter dig,  
> for vandløbene  
> tørrer ud,  
> og ilden fortærer  
> steppens græsgange.

### Joel 2

#### Herrens dag

>  **1** Stød i hornet på Zion,  
> opløft krigsråb på mit hellige bjerg,  
> så alle landets indbyggere skælver,  
> for Herrens dag kommer!  
>  **2** Mulmets og mørkets dag er nær,  
> en dag med skylag og mørke skyer.  
> Som morgenrøden breder sig over bjergene,  
> kommer en stor og mægtig hær;  
> dens lige har ikke været  
> fra evighed  
> og skal heller ikke komme,  
> så længe slægt følger på slægt.  
>  **3** Foran den er en fortærende ild,  
> bag den en luende flamme.  
> Som Edens have ligger landet foran den,  
> men bag den en øde ørken.  
> Ingen kan undslippe den.  
>  **4** De ser ud som vognheste,  
> de løber som rideheste.  
>  **5** Det lyder som raslende vogne  
> hen over bjergenes toppe,  
> som knitrende flammer,  
> der fortærer strå,  
> som en mægtig hær,  
> der stiller op til kamp.  
>  **6** Folkeslag bæver for dem,  
> alle ansigter bliver hede.  
>  **7** De farer frem som helte,  
> de stormer mure som krigere;  
> enhver følger sin bane  
> og viger ikke fra sin vej.  
>  **8** De går ikke i vejen for hinanden,  
> men holder retningen;  
> de trænger frem under en regn af spyd  
> og lader sig ikke standse.  
>  **9** De kaster sig over byen,  
> farer frem mod muren  
> og trænger ind i husene;  
> gennem vinduerne  
> bryder de ind som tyve.

>  **10** Foran Herren skælver jorden,  
> og himlen ryster;  
> sol og måne formørkes,  
> og stjernerne skinner ikke længere.  
>  **11** Herren løfter røsten foran sin hærstyrke.  
> Hans hær er vældig,  
> mægtig, når den udfører hans befaling.  
> Stor er Herrens dag,  
> frygtelig er den!  
> Hvem kan udholde den?

#### Opfordring til bod

>  **12** Men selv nu  
> siger Herren:  
> Vend om til mig af hele jeres hjerte  
> med faste, gråd og klage!  
>  **13** Sønderriv jeres hjerte  
> og ikke jeres klæder,  
> vend om til Herren jeres Gud!  
> For han er nådig og barmhjertig,  
> sen til vrede og rig på troskab;  
> han kan fortryde ulykken.  
>  **14** Måske vender han om og fortryder  
> og lader sin velsignelse blive tilbage,  
> så I kan bringe afgrødeoffer og drikoffer  
> til Herren jeres Gud.

>  **15** Stød i hornet på Zion!  
> Udråb en hellig faste,  
> udråb en sørgefest!  
>  **16** I skal samle folket  
> og hellige forsamlingen;  
> I skal bringe de ældste sammen  
> og samle børn  
> og spæde.  
> Brudgommen må forlade kammeret,  
> bruden sit brudekammer.  
>  **17** Mellem forhallen og alteret  
> skal præsterne, Herrens tjenere,  
> græde og sige:  
> »Vær barmhjertig mod dit folk, Herre!  
> Gør ikke din ejendom til spot,  
> så folkeslagene håner den.  
> Hvorfor skal man sige blandt folkene:  
> Hvor er deres Gud?«

#### Herrens bønhørelse

>  **18** Da brænder Herren af nidkærhed for sit land,  
> han skåner sit folk.  
>  **19** Herren siger til sit folk:  
> Se, jeg sender jer  
> korn, vin og olie,  
> så I bliver mætte.  
> Jeg gør jer ikke mere  
> til spot blandt folkeslagene.  
>  **20** Fjenden fra nord  
> fjerner jeg fra jer;  
> jeg driver ham bort  
> til det tørre og øde land,  
> hans fortrop i havet mod øst  
> og hans bagtrop i havet mod vest.  
> Stanken fra ham stiger op,  
> lugten breder sig.  
> Han har gjort store ting!

>  **21** Frygt ikke, agerjord!  
> Du skal juble og glæde dig,  
> for Herren har gjort store ting.  
>  **22** Frygt ikke, I vilde dyr,  
> for steppens græsgange skal grønnes;  
> træerne skal bære frugt,  
> figentræet og vinstokken give rig høst.  
>  **23** Zions sønner,  
> I skal juble og glæde jer  
> over Herren jeres Gud;  
> for han giver jer  
> regnen til retfærdighed,  
> han sender jer regnskyl,  
> efterårsregn og forårsregn som før.  
>  **24** Tærskepladserne fyldes med korn,  
> persekarrene flyder over med vin og olie.

>  **25** Jeg erstatter jer de år,  
> da græshoppen åd,  
> da larven, gnaveren og bideren åd,  
> min store hærstyrke, som jeg sendte imod jer.  
>  **26** I skal spise og spise og blive mætte  
> og lovprise Herren jeres Guds navn,  
> når han handler underfuldt med jer.  
> Mit folk skal aldrig blive gjort til skamme.  
>  **27** Så skal I forstå, at jeg er hos Israel.  
> Jeg er Herren jeres Gud,  
> der er ingen anden.  
> Mit folk skal aldrig blive gjort til skamme.

### Joel 3

#### Åndsudgydelsen

>  **1** Det skal ske derefter:  
> Jeg vil udgyde min ånd  
> over alle mennesker.  
> Jeres sønner og døtre skal profetere,  
> jeres gamle skal have drømme,  
> jeres unge skal se syner.  
>  **2** Selv over jeres trælle og trælkvinder  
> vil jeg udgyde min ånd i de dage.  
>  **3** Jeg sætter tegn på himlen og på jorden,  
> blod og ild og røgsøjler.  
>  **4** Solen forvandles til mørke  
> og månen til blod,  
> før Herrens store og frygtelige dag kommer.  
>  **5** Og enhver, som påkalder Herrens navn,  
> skal frelses.  
> For på Zions bjerg og i Jerusalem  
> skal der være redning  
> – som Herren har sagt –  
> for de undslupne, som Herren kalder på.

### Joel 4

#### Dommen over folkeslagene og Israels frelse

>  **1** I de dage og på den tid,  
> når jeg vender Judas og Jerusalems skæbne,  
>  **2** samler jeg alle folkeslagene  
> og fører dem ned i Joshafats dal.  
> Dér vil jeg holde rettergang med dem  
> om mit folk og min ejendom, Israel,  
> som de spredte blandt folkene.  
> De delte mit land imellem sig  
>  **3** og kastede lod om mit folk.  
> De solgte en dreng for en skøge,  
> og de gav en pige for den vin, de drak.

**4** Desuden: Hvad kommer I mig ved, Tyrus og Sidon og alle filistrenes distrikter? Vil I gengælde mig min gerning? Vil I gøre gengæld imod mig? Hurtigt vil jeg lade jeres gerninger ramme jer selv. **5** For I tog mit sølv og guld og bragte mine kostbare skatte til jeres templer. **6** Judæerne og Jerusalems indbyggere solgte I til jonerne for at få dem langt bort fra deres land. **7** Jeg lader dem bryde op fra det sted, I solgte dem til, og jeg lader jeres gerninger ramme jer selv. **8** Jeg vil sælge jeres sønner og døtre til judæerne, og de skal sælge dem til et fjernt folk, til sabæerne.

Herren har talt.

>  **9** Råb blandt folkene:  
> »Udråb en hellig krig,  
> væk heltene,  
> lad alle krigerne rykke ud!  
>  **10** Smed jeres plovjern om til sværd  
> og jeres vingårdsknive til lanser!  
> Selv svæklingen skal sige: Jeg er en helt!  
>  **11** Skynd jer, kom, alle folkeslag rundt om.  
> I skal samles dér,  
> så Herren kan knuse jeres helte!«  
>  **12** Folkene skal vækkes og rykke frem  
> til Joshafats dal.  
> Dér sætter jeg mig for at dømme  
> alle omboende folk.

>  **13** Sving seglen,  
> for kornet er modent;  
> kom, træd persen,  
> for den er fyldt,  
> persekarrene flyder over.  
> Ondskaben er stor!  
>  **14** Hør de larmende skarer  
> i Afgørelsens Dal!  
> Herrens dag er nær  
> i Afgørelsens Dal.  
>  **15** Sol og måne formørkes,  
> og stjernerne skinner ikke længere.  
>  **16** Herren brøler fra Zion,  
> fra Jerusalem løfter han røsten,  
> så himlen og jorden skælver.  
> Men Herren er tilflugt for sit folk,  
> et værn for israelitterne.  
>  **17** Så skal I forstå, at jeg er Herren jeres Gud,  
> som bor på Zion, mit hellige bjerg;  
> Jerusalem skal være et helligt sted,  
> hvor fremmede ikke længere færdes.

>  **18** På den dag  
> skal bjergene dryppe af most  
> og højene flyde med mælk,  
> alle Judas vandløb  
> skal strømme med vand.  
> En kilde udspringer fra Herrens hus  
> og vander Shittims dal.  
>  **19** Egypten bliver en ødemark  
> og Edom en øde ørken,  
> fordi de øvede vold imod judæerne  
> og udgød uskyldigt blod i deres land.  
>  **20** Men Juda skal bebos til evig tid,  
> Jerusalem i slægt efter slægt.  
>  **21** Jeg vil hævne deres blod  
> og ikke lade det ustraffet.

> Herren bor på Zion.

------------------------------------------------------------------------

## Amos‘ Bog

### Am 1

**1** Ord af Amos, en af fåreavlerne fra Tekoa, som han modtog i et syn om Israel, dengang Uzzija var konge i Juda, og Jeroboam, Joashs søn, var konge i Israel. Det var to år før jordskælvet. **2** Han sagde:

> Herren brøler fra Zion,  
> fra Jerusalem løfter han røsten,  
> så hyrdernes græsgange sørger,  
> og Karmels top visner.

#### Herrens straf over folkeslagene og over Juda og Israel

**3** Dette siger Herren:

> På grund af Damaskus’ tre forbrydelser,  
> ja fire, opgiver jeg ikke min beslutning.  
> De tærskede Gilead  
> med tærskeslæder af jern.  
>  **4** Derfor sender jeg ild mod Hazaels hus,  
> den fortærer Ben-Hadads borge.  
>  **5** Jeg splintrer Damaskus’ portbom,  
> jeg udrydder ham, der sidder på tronen i Bik’at-Aven,  
> og ham, der bærer scepter i Bet-Eden;  
> aramæerne skal føres bort til Kir,  
> siger Herren.

**6** Dette siger Herren:

> På grund af Gazas tre forbrydelser,  
> ja fire, opgiver jeg ikke min beslutning.  
> De førte alle indbyggerne bort  
> og udleverede dem til Edom.  
>  **7** Derfor sender jeg ild mod Gazas mur,  
> den fortærer byens borge.  
>  **8** Jeg udrydder ham, der sidder på tronen i Ashdod,  
> og ham, der bærer scepter i Ashkalon.  
> Jeg vender min hånd mod Ekron,  
> og resten af filistrene går til grunde,  
> siger Gud Herren.

**9** Dette siger Herren:

> På grund af Tyrus’ tre forbrydelser,  
> ja fire, opgiver jeg ikke min beslutning.  
> De udleverede alle de bortførte til Edom  
> og huskede ikke på broderpagten.  
>  **10** Derfor sender jeg ild mod Tyrus’ mur,  
> den fortærer byens borge.

**11** Dette siger Herren:

> På grund af Edoms tre forbrydelser,  
> ja fire, opgiver jeg ikke min beslutning.  
> Han forfulgte sin broder med sværd  
> uden at vise barmhjertighed.  
> Bestandig fastholdt han sin vrede,  
> for evigt bar han nag.  
>  **12** Derfor sender jeg ild mod Teman,  
> den fortærer Bosras borge.

**13** Dette siger Herren:

> På grund af ammonitternes tre forbrydelser,  
> ja fire, opgiver jeg ikke min beslutning.  
> De ville udvide deres land  
> og sprættede maven op på de gravide kvinder i Gilead.  
>  **14** Derfor sætter jeg ild på Rabbas mur,  
> den fortærer byens borge  
> under kampråb på krigens dag,  
> i storm på uvejrets dag.  
>  **15** Deres konge må gå i landflygtighed  
> sammen med sine stormænd,  
> siger Herren.

### Am 2

**1** Dette siger Herren:

> På grund af Moabs tre forbrydelser,  
> ja fire, opgiver jeg ikke min beslutning.  
> De brændte Edoms konges ben til kalk.  
>  **2** Derfor sender jeg ild mod Moab,  
> den fortærer Kerijjots borge.  
> Moab skal dø under krigslarm,  
> til kampråb og hornklang.  
>  **3** Jeg udrydder herskeren af landet,  
> og alle dets stormænd dræber jeg sammen med ham,  
> siger Herren.

**4** Dette siger Herren:

> På grund af Judas tre forbrydelser,  
> ja fire, opgiver jeg ikke min beslutning.  
> De forkastede Herrens lov  
> og holdt ikke hans bud;  
> de løgneguder, som deres fædre fulgte,  
> førte dem vild.  
>  **5** Derfor sender jeg ild mod Juda,  
> den fortærer Jerusalems borge.

**6** Dette siger Herren:

> På grund af Israels tre forbrydelser,  
> ja fire, opgiver jeg ikke min beslutning.  
> De solgte den uskyldige for penge  
> og den fattige for et par sandaler.  
>  **7** De knuser de svages hoved i støvet  
> og trænger de hjælpeløse bort fra vejen.  
> Far og søn går til samme pige  
> og vanhelliger mit hellige navn.  
>  **8** Ved hvert et alter ligger de  
> på kapper, de har taget i pant,  
> og i deres Guds hus drikker de vin,  
> de har taget som bøde.  
>  **9** Det var dog mig,  
> der udryddede amoritterne foran dem,  
> de der var høje som cedre  
> og stærke som ege;  
> jeg udryddede dem  
> fra frugt til rod.  
>  **10** Det var dog mig,  
> der førte jer op fra Egypten  
> og lod jer vandre i ørkenen  
> i fyrre år,  
> så I kunne erobre amoritternes land.  
>  **11** Jeg lod nogle af jeres sønner fremstå som profeter  
> og nogle af jeres unge mænd som nasiræere.  
> Er det ikke rigtigt, israelitter?  
> siger Herren.  
>  **12** Men I gav nasiræerne vin at drikke,  
> og profeterne forbød I at profetere.  
>  **13** Se, jeg lader grunden vakle under jer,  
> som vognen vakler,  
> når den er fuld af neg.  
>  **14** Den hurtige når ikke sit tilflugtssted,  
> den stærke kommer ikke til at bruge sine kræfter,  
> krigeren kan ikke redde sit liv,  
>  **15** bueskytten kan ikke holde stand,  
> den rapfodede ikke undslippe,  
> rytteren ikke redde sit liv;  
>  **16** selv den modigste kriger  
> må den dag flygte uden våben,  
> siger Herren.

### Am 3

#### Profeten må forkynde Herrens straf

**1** Hør det ord, som Herren taler mod jer, israelitter, mod hele den slægt, som jeg førte op fra Egypten:

>  **2** Kun jer kendes jeg ved  
> blandt alle jordens folk,  
> derfor straffer jeg jer  
> for alle jeres synder.

>  **3** Følges to mennesker ad,  
> uden at det er aftalt?  
>  **4** Brøler en løve i skoven,  
> hvis den ikke har bytte?  
> Knurrer en ungløve i sin hule,  
> uden at den har fanget noget?  
>  **5** Falder en fugl til jorden,  
> hvis den ikke er ramt?  
> Klapper en fælde i,  
> hvis der ikke er fangst?  
>  **6** Mon der stødes i horn i byen,  
> uden at folk bliver forfærdede?  
> Mon der sker en ulykke i byen,  
> uden at Herren har gjort det?

**7** Nej, Gud Herren gør ikke noget, førend han har åbenbaret sine planer for sine tjenere, profeterne.

>  **8** Løven brøler,  
> hvem frygter da ikke?  
> Gud Herren taler,  
> hvem profeterer da ikke?

#### Samarias skyld og straf

>  **9** Råb ud over paladserne i Ashdod  
> og paladserne i Egypten:  
> »Saml jer på bjergene omkring Samaria,  
> og se de mange rædsler i byen  
> og undertrykkelsen derinde!«  
>  **10** De kender ikke til at øve ret,  
> siger Herren,  
> de ophober vold og ødelæggelse i deres paladser.  
>  **11** Derfor siger Gud Herren:  
> Fjenden skal omringe landet;  
> han skal rive din fæstning ned  
> og plyndre dine paladser.

**12** Dette siger Herren: Som hyrden redder et par skinneben eller en ørelap fra løvens gab, sådan skal israelitterne reddes, de som i Samaria sidder ved lejets fodstykke og divanens hovedgærde!

>  **13** Hør det, og advar Jakobs hus,  
> siger Gud Herren, Hærskarers Gud.  
>  **14** Den dag jeg straffer Israel  
> for dets overtrædelser,  
> lader jeg straffen ramme  
> altrene i Betel;  
> alterets horn hugges af  
> og falder til jorden.  
>  **15** Jeg knuser både vinterbolig  
> og sommerbolig,  
> elfenbenshusene går til grunde,  
> og de store huse forsvinder,  
> siger Herren.

### Am 4

#### Dommen over overklassens kvinder

>  **1** Hør dette ord,  
> I Bashankøer på Samarias bjerg,  
> I som undertrykker de svage  
> og mishandler de fattige  
> og siger til jeres mænd:  
> »Bring os noget at drikke!«  
>  **2** Gud Herren sværger ved sin hellighed:  
> »Der skal komme dage over jer,  
> da man skal trække jer frem med hager  
> og de sidste af jer med fiskekroge;  
>  **3** én efter én skal I komme ud gennem murbruddene  
> og drives ad Hermon til,«  
> siger Herren.

#### Herrens vrede mod det forhærdede folk

>  **4** Gå til Betel og synd,  
> gå til Gilgal og synd endnu mere!  
> Bring jeres slagtofre om morgenen  
> og jeres tiende den tredje dag.  
>  **5** Bring syrnet brød som takoffer,  
> og udråb frivilligofre med høj røst!  
> Sådan ynder I det jo, israelitter,  
> siger Gud Herren.  
>  **6** Det var dog mig,  
> der i alle jeres byer gjorde tænder uvirksomme  
> og skabte mangel på brød overalt.  
> Men I vendte ikke om til mig,  
> siger Herren.

>  **7** Det var dog mig, der forholdt jer regnen,  
> da der endnu var tre måneder til høst.  
> Jeg lod det regne over den ene by,  
> men ikke over den anden.  
> Én mark fik regn,  
> mens den, der ikke fik regn,  
> tørrede hen.  
>  **8** Fra to-tre byer vaklede de  
> hen til samme by  
> for at få vand at drikke,  
> men fik ikke slukket tørsten.  
> Men I vendte ikke om til mig,  
> siger Herren.

>  **9** Jeg ramte jer med kornbrand og rust,  
> jeg lagde jeres haver og vingårde øde,  
> og græshopper åd jeres figentræer og oliventræer.  
> Men I vendte ikke om til mig,  
> siger Herren.

>  **10** Jeg sendte pest over jer som i Egypten.  
> Jeg dræbte jeres unge mænd med sværdet,  
> og jeres heste blev taget som bytte;  
> jeg lod stanken fra jeres lejr  
> stige op i jeres næse.  
> Men I vendte ikke om til mig,  
> siger Herren.

>  **11** Jeg ødelagde jer,  
> som Gud ødelagde Sodoma og Gomorra,  
> og I blev som et stykke brænde,  
> der er trukket ud fra et bål.  
> Men I vendte ikke om til mig,  
> siger Herren.

>  **12** Derfor vil jeg gøre sådan mod dig, Israel,  
> og fordi jeg vil gøre sådan mod dig, Israel,  
> skal du berede dig til at møde din Gud.

>  **13** For se, han, som dannede bjergene og skabte vinden,  
> og som kan fortælle et menneske, hvad det tænker,  
> han, som gør morgenrøde til mørke,  
> og som går hen over jordens høje,  
> hans navn er Jahve, Hærskarers Gud.

### Am 5

#### Dødsklage over Israel

**1** Hør dette ord, en dødsklage, som jeg synger over jer, Israels hus:

>  **2** Israels jomfru er faldet  
> og rejser sig ikke igen;  
> hun ligger slængt hen på sin jord,  
> ingen rejser hende op.  
>  **3** Dette siger Gud Herren:  
> Den by, der rykker ud med tusind mand,  
> får kun hundrede tilbage,  
> den, der rykker ud med hundrede,  
> får kun ti tilbage i Israels hus.  
>  **4** Dette siger Herren til Israels hus:  
> Søg mig, så skal I leve!  
>  **5** Søg ikke til Betel,  
> gå ikke til Gilgal,  
> drag ikke ned til Be’ersheba;  
> for Gilgal skal føres bort,  
> Betel skal blive til intet.  
>  **6** Søg Herren, så skal I leve,  
> ellers bryder han løs mod Josefs hus som ild,  
> der fortærer, uden at nogen i Betel kan slukke den.  
>  **7** I forvandler ret til malurt  
> og kaster retfærdighed til jorden.

>  **8** Han, som skabte Syvstjernen og Orion,  
> som forvandler mulm til morgen  
> og gør dagen til mørk nat,  
> han, som kalder på havets vand  
> og øser det ud over jorden,  
> hans navn er Jahve.  
>  **9** Han lader ødelæggelse stråle ud over den stærke,  
> ødelæggelse kommer over det befæstede.

#### Dommen over den sociale uret

>  **10** De hader den, der fælder dom i porten,  
> og den, der siger sandheden, afskyr de.  
>  **11** Fordi I tramper på den svage  
> og kræver kornafgift af ham,  
> skal I bygge kvaderstenshuse,  
> men ikke selv bo i dem,  
> plante herlige vingårde,  
> men ikke selv drikke vinen.  
>  **12** For jeg kender jeres mange overtrædelser  
> og jeres talrige synder.  
> I forfølger de uskyldige og tager imod bestikkelse  
> og afviser de fattige i porten.  
>  **13** Derfor tier den kloge i denne tid,  
> for det er en ond tid.

>  **14** Søg det gode og ikke det onde,  
> for at I må leve.  
> Så vil Herren, Hærskarers Gud, være med jer,  
> som I siger.  
>  **15** Had det onde, og elsk det gode,  
> håndhæv retten i porten!  
> Måske vil Herren, Hærskarers Gud,  
> være nådig mod Josefs rest.  
>  **16** Derfor siger Herren,  
> Hærskarers Gud, Herren:  
> På alle torve holdes der klage,  
> i alle gader råber de: Ve, ve!  
> Man tilkalder bønderne til at holde dødsklage,  
> og dem, der forstår sig på klagesang, til at holde sorg.  
>  **17** I alle vingårde lyder der klage,  
> når jeg drager frem iblandt jer,  
> siger Herren.

#### Straffen for den tomme gudsdyrkelse

>  **18** Ve dem, der længes  
> efter Herrens dag!  
> Hvad vil I dog med Herrens dag?  
> Den er mørke, ikke lys.  
>  **19** Den er, som når man flygter  
> fra en løve og møder en bjørn;  
> man slipper ind i huset,  
> støtter hånden mod væggen  
> og bliver bidt af en slange.  
>  **20** Ja, Herrens dag er mørke, ikke lys,  
> mulm uden lysskær.

>  **21** Jeg hader og forkaster jeres fester,  
> jeg bryder mig ikke om jeres festdage.  
>  **22** Når I bringer mig jeres brændofre og afgrødeofre,  
> tager jeg ikke imod dem,  
> og måltidsofre af jeres fedekvæg vil jeg ikke se.  
>  **23** Fri mig for lyden af dine sange,  
> dine harpers klang vil jeg ikke høre!  
>  **24** Men ret skal strømme som vand,  
> retfærdighed som en stadig rindende bæk.  
>  **25** Bragte I mig slagtofre og afgrødeofre  
> de fyrre år i ørkenen, Israels hus?  
>  **26** Bar I Sakkut, jeres konge,  
> og Kevan, jeres gudestjerne,  
> de billeder, I har lavet jer?  
>  **27** Så fører jeg jer bort til et sted  
> på den anden side af Damaskus,  
> siger Herren.  
> Hans navn er Hærskarers Gud.

### Am 6

#### Dommen over den sorgløse overklasse

>  **1** Ve de sorgløse på Zion  
> og de tillidsfulde på Samarias bjerg,  
> de fornemme i det ypperste af folkene,  
> dem Israels hus søger til.  
>  **2** Drag op til Kalne og se,  
> gå derfra til Hamat-Rabba,  
> og gå ned til filistrenes Gat.  
> Er I bedre end disse riger?  
> Er jeres område større end deres?  
>  **3** I skyder ulykkesdagen fra jer  
> og sætter vold i højsædet.  
>  **4** De ligger på elfenbenslejer,  
> henslængt på deres divaner,  
> og spiser lam fra småkvæget  
> og kalve fra fedekvæget.  
>  **5** De skråler til harpespil  
> og finder på musikinstrumenter som David.  
>  **6** De drikker vin af pokaler  
> og salver sig med den bedste olie,  
> men bekymrer sig ikke om Josefs undergang.  
>  **7** Derfor skal de føres bort i spidsen for landflygtige,  
> dagdrivernes fester skal høre op.  
>  **8** Gud Herren sværger ved sig selv,  
> siger Herren Hærskarers Gud:  
> »Jeg afskyr Jakobs stolthed,  
> jeg hader hans paladser,  
> og jeg prisgiver byen med alt, hvad den rummer.«

**9** Skulle der være ti mand tilbage i ét hus, skal også de dø. **10** Så tager man en slægtning og tvinger ham til at bringe ligene ud af huset, og han siger til en, der er inderst i huset: »Er der flere lig hos dig?« Og han svarer nej. Så siger han: »Stille!« for det går ikke an at nævne Herrens navn.

>  **11** For Herren befaler  
> at slå det store hus til stumper  
> og det lille hus til splinter.  
>  **12** Løber heste op ad klipper?  
> Pløjer man havet med okser?  
> Men I forvandler retten til gift  
> og retfærdigheds frugt til malurt.  
>  **13** I glæder jer over Lodebar;  
> I siger: »Var det ikke ved egen styrke,  
> vi tog Karnajim?«

**14** Nu rejser jeg et folk mod jer, Israels hus, siger Herren, Hærskarers Gud, og de skal trænge jer tilbage fra Lebo-Hamat til Araba-bækken.

### Am 7

#### Tre domssyner om Israel

**1** Dette lod Gud Herren mig se: Han dannede græshopper, da efterslætten var begyndt at komme op, efterslætten efter kongens høst. **2** Da de var ved at være færdige med at æde alt græsset i landet, sagde jeg: »Gud Herre, tilgiv dog! Hvordan skal Jakob bestå, så lille han er?« **3** Da fortrød Herren. »Det skal ikke ske,« sagde Herren.

**4** Dette lod Gud Herren mig se: Gud Herren kaldte på ilden til dom, og den fortærede det store dyb. Men da den begyndte at fortære markerne, **5** sagde jeg: »Gud Herre, hold dog inde! Hvordan skal Jakob bestå, så lille han er?« **6** Da fortrød Herren. »Heller ikke det skal ske,« sagde Gud Herren.

**7** Dette lod Herren mig se: Der stod en mand på en mur med et blylod i hånden. **8** Herren spurgte mig: »Hvad ser du, Amos?« Jeg svarede: »Et blylod,« og Herren sagde: »Nu sænker jeg et blylod i mit folk Israel; jeg vil ikke længere bære over med det.«

>  **9** Isaks offerhøje skal lægges øde,  
> Israels helligdomme blive til ruiner,  
> og jeg rejser mig med sværd mod Jeroboams hus.

#### Sammenstødet med præsten Amasja

**10** Præsten i Betel, Amasja, sendte bud til Israels konge Jeroboam: »Amos har dannet en sammensværgelse mod dig midt i Israel. Landet kan ikke bære alle hans ord. **11** For Amos har sagt: Jeroboam skal dø for sværdet, og Israel skal føres bort fra sin jord.« **12** Amasja sagde til Amos: »Seer, skynd dig at tage til Juda; der kan du skaffe dig føden, der kan du profetere. **13** I Betel må du ikke længere profetere; for det er kongens helligdom og rigets tempel.« **14** Amos svarede Amasja: »Jeg er ikke profet, jeg er ikke profetdiscipel; jeg er kvægavler og dyrker morbærfigner. **15** Men Herren tog mig bort fra hjorden og sagde til mig: ›Gå hen og profetér for mit folk Israel!‹ **16** Og hør nu Herrens ord! Du siger: ›Du må ikke profetere imod Israel og ikke bruge profetord imod Isaks hus!‹ **17** Derfor siger Herren:

> Din kone skal blive skøge i byen,  
> dine sønner og døtre skal falde for sværdet,  
> din jord skal udstykkes med målesnor,  
> du selv skal dø på uren jord,  
> og Israel skal føres bort fra sin jord.«

### Am 8

#### Det fjerde domssyn

**1** Dette lod Gud Herren mig se: Der stod en kurv med frugt. **2** Han spurgte: »Hvad ser du, Amos?« Jeg svarede: »En kurv med frugt,« og Herren sagde til mig: »Enden er kommet for mit folk Israel; jeg vil ikke længere bære over med det.«

>  **3** Paladsets sangerinder skal jamre  
> på den dag, siger Gud Herren.  
> Der ligger dynger af lig overalt.  
> Stille!

#### Dommen over udbytningen af fattige

>  **4** Hør dette, I, som knuser den fattige  
> og vil gøre det af med de hjælpeløse i landet.

**5** I siger: »Hvornår er nymånedagen forbi, så vi kan sælge korn, og sabbatten, så vi kan åbne kornsalget; vi vil gøre efaen lille og sekelen stor og bedrage med falsk vægt. **6** Vi vil købe de svage for penge og den fattige for et par sandaler; vi vil sælge affaldskorn.«

>  **7** Herren sværger ved Jakobs stolthed:  
> »Aldrig glemmer jeg nogen af deres gerninger!«  
>  **8** Må jorden ikke skælve over det  
> og alle dens beboere sørge?  
> Hele jorden svulmer som Nilen;  
> den hæver sig, og den synker som Egyptens flod.  
>  **9** På den dag,  
> siger Gud Herren,  
> lader jeg solen gå ned ved middagstid  
> og bringer mørke over jorden ved højlys dag.  
>  **10** Jeg forvandler jeres fester til sorg  
> og alle jeres sange til dødsklage;  
> jeg lægger sæk om alle lænder  
> og klipper hvert hoved skaldet.  
> Jeg bringer en sorg som over det eneste barn;  
> det ender som en bitter dag.

>  **11** Der skal komme dage,  
> siger Gud Herren,  
> da jeg sender hunger over landet,  
> ikke hunger efter brød  
> eller tørst efter vand,  
> men efter at høre Herrens ord.  
>  **12** De skal flakke om fra hav til hav,  
> og fra nord til øst skal de strejfe rundt  
> og søge efter Herrens ord,  
> men de finder det ikke.

>  **13** På den dag skal de smukke unge piger og de unge mænd  
> afkræftes af tørst,  
>  **14** de som sværger ved Samarias syndeskyld,  
> og som siger: »Så sandt din gud lever, Dan!«  
> og: »Så sandt din skytsgud lever, Be’ersheba!«  
> De skal falde og ikke rejse sig mere.

### Am 9

#### Straffen er uundgåelig

>  **1** Jeg så Herren stå på alteret; han sagde:  
> Slå til søjlehovederne,  
> så dørtærsklerne ryster,  
> og det falder sammen over hovedet på dem alle;  
> dem, der bliver tilbage, dræber jeg med sværdet.  
> Ingen af dem kan flygte,  
> ingen af dem kan undslippe.  
>  **2** Trænger de ned i dødsriget,  
> henter min hånd dem op derfra;  
> stiger de op til himlen,  
> styrter jeg dem ned derfra.  
>  **3** Skjuler de sig på Karmels top,  
> opsporer jeg dem dér og henter dem ned;  
> gemmer de sig for mig på havets bund,  
> befaler jeg slangen dér at bide dem.  
>  **4** Går de i fangenskab foran deres fjender,  
> befaler jeg sværdet dér at dræbe dem.  
> Jeg retter mit blik mod dem  
> til ulykke og ikke til lykke.

>  **5** Herren, Hærskarers Herre,  
> som rører ved jorden, så den ryster,  
> og alle dens beboere sørger,  
> og hele jorden svulmer som Nilen  
> og synker som Egyptens flod,  
>  **6** han, som bygger sin højsal i himlen  
> og har grundfæstet sin hvælving på jorden,  
> han, som kalder på havets vand  
> og øser det ud over jorden,  
> hans navn er Jahve.

>  **7** Er I ikke for mig, israelitter,  
> ligesom nubierne? siger Herren.  
> Har jeg ikke ført israelitterne op fra Egypten,  
> filistrene fra Kaftor og aramæerne fra Kir?  
>  **8** Gud Herrens øjne hviler på det syndige rige;  
> jeg vil udslette det fra jordens overflade.

Dog vil jeg ikke udslette Jakobs hus fuldstændigt, siger Herren. **9** For se, jeg befaler, at Israels hus skal rystes blandt alle folkene, som man ryster en sigte, og ikke en sten slipper igennem. **10** Alle syndere i mit folk skal dø for sværdet, de som siger: »Os når ulykken ikke, den rammer os ikke.«

#### Israels genrejsning

**11** På den dag rejser jeg Davids faldne hytte; jeg tætner revnerne, rejser det, der er revet ned, og genopbygger den som i fortidens dage, **12** så at de kan tage hele Edom i besiddelse og alle de folk, som mit navn er nævnt over, siger Herren, og han vil gøre det.

>  **13** Der skal komme dage,  
> siger Herren,  
> da den, som pløjer, følger lige efter den, som høster,  
> den, som træder persen, lige efter den, som sår;  
> bjergene drypper med most,  
> alle højene driver af væde.  
>  **14** Jeg vender mit folk Israels skæbne,  
> de skal genopbygge de forladte byer og bo i dem,  
> de skal plante vingårde og drikke vinen,  
> de skal anlægge haver og spise frugten.  
>  **15** Jeg planter dem på deres jord,  
> og de skal aldrig mere rykkes op  
> fra den jord, jeg har givet dem,  
> siger Herren din Gud.

------------------------------------------------------------------------

## Obadias‘ Bog

### Obad 1

#### Dommen over Edom og Israels frelse

**1** Obadias’ syn.

Dette siger Gud Herren om Edom:

> Et budskab har vi hørt fra Herren,  
> et bud er sendt til folkene:  
> Rejs jer, lad os rejse os til krig mod Edom!  
>  **2** Jeg gør dig til den ringeste blandt folkene,  
> du bliver dybt foragtet.  
>  **3** Dit overmod har forført dig,  
> du som bor i bjergkløfterne,  
> du som har din bolig i det høje  
> og siger ved dig selv:  
> »Hvem kan styrte mig til jorden?«  
>  **4** Flyver du højt som ørnen  
> og lægger din rede blandt stjernerne,  
> styrter jeg dig ned derfra,  
> siger Herren.  
>  **5** Det er ude med dig!  
> Kommer der tyve hos dig  
> eller voldsmænd om natten,  
> stjæler de kun efter behov.  
> Kommer drueplukkere til dig,  
> levner de dog en efterslæt.  
>  **6** Men nu bliver Esau gennemsøgt,  
> dets skjulesteder gennemrodet.  
>  **7** Alle dine pagtsfæller  
> forfølger dig helt til grænsen,  
> dine venner forfører dig  
> og får magten over dig,  
> de, der spiser sammen med dig,  
> lægger snarer for dig.  
>  **8** Ja, på den dag, siger Herren,  
> vil jeg tilintetgøre de vise i Edom  
> og forstandigheden i Esaus bjergland.  
> Der bliver ingen forstand tilbage.  
>  **9** Dine helte, Teman, gribes af rædsel,  
> så alle i Esaus bjergland udryddes.  
>  **10** For mord og vold mod din broder Jakob  
> skal du dækkes af skam og udryddes for evigt.  
>  **11** Den dag du stod på afstand,  
> mens fremmede førte hans rigdom bort,  
> og udlændinge gik ind ad hans porte  
> og kastede lod om Jerusalem,  
> da var du selv som en af dem.

>  **12** Se ikke med skadefryd på din broder  
> på hans skæbnedag.  
> Glæd dig ikke over judæerne  
> på deres undergangs dag.  
> Spær ikke munden hånligt op  
> på nødens dag.  
>  **13** Gå ikke ind ad mit folks port  
> på dets ulykkes dag.  
> Se heller ikke med skadefryd på elendigheden  
> på dets ulykkes dag.  
> Ræk ikke hånden ud efter dets rigdom  
> på dets ulykkes dag.  
>  **14** Stil dig ikke ved korsvejene  
> for at udrydde dets flygtninge,  
> udlevér ikke de undslupne  
> på nødens dag!

>  **15** Herrens dag er nær,  
> den kommer over alle folkene.  
> Som du har gjort, skal der gøres mod dig,  
> din gerning skal ramme dig selv.

>  **16** Som I har drukket på mit hellige bjerg,  
> skal alle folkene drikke uden ophør;  
> de skal drikke og fylde i sig  
> og blive, som havde de aldrig været til.  
>  **17** Men på Zions bjerg skal der være redning,  
> det skal være et helligt sted,  
> og Jakobs hus skal tage sin ejendom i besiddelse.  
>  **18** Så skal Jakobs hus blive til ild,  
> Josefs hus til en flamme,  
> og Esaus hus skal blive til strå;  
> de skal antænde det og fortære det.  
> Af Esaus hus skal ingen undslippe.  
> Herren har talt.

**19** Sydlandet skal tage Esaus bjergland i besiddelse, og Lavlandet skal tage filistrene i besiddelse. De skal tage Efraims jord og Samarias jord i besiddelse, og Benjamin skal tage Gilead i besiddelse. **20** De landflygtige fra israelitternes hær skal tage kana’anæerne i besiddelse indtil Sarepta, og Jerusalems landflygtige, som er i Sefarad, skal tage Sydlandets byer i besiddelse. **21** Da skal befrierne drage op til Zions bjerg for at holde dom over Esaus bjergland.

Kongemagten skal tilhøre Herren.

------------------------------------------------------------------------

## Jonas’ Bog

### Jon 1

#### Jonas’ flugt

**1** Herrens ord kom til Jonas, Amittajs søn: **2** »Rejs til den store by Nineve, og råb ud over den, at jeg har opdaget deres ondskab.« **3** Men Jonas ville flygte til Tarshish, bort fra Herren. Han tog ned til Jafo, hvor han fandt et skib, der skulle til Tarshish. Han betalte, hvad det kostede, og så gik han om bord for at sejle med dem til Tarshish, bort fra Herren.

**4** Men Herren sendte en stærk storm over havet, og den blev til en orkan, så skibet var ved at blive slået til vrag. **5** Søfolkene var bange og råbte om hjælp til hver sin gud. De kastede lasten over bord for at lette skibet. Jonas havde lagt sig nederst i skibet og var faldet i en dyb søvn. **6** Kaptajnen kom ned til ham og sagde: »Hvorfor ligger du her og sover? Stå op og råb til din Gud! Så vil han måske huske på os, så vi ikke omkommer.« **7** Folkene sagde til hinanden: »Lad os kaste lod og finde ud af, hvem der er skyld i, at denne ulykke har ramt os.« De kastede lod, og da loddet faldt på Jonas, **8** sagde de til ham: »Fortæl os dog, hvem der er skyld i, at denne ulykke har ramt os. Hvad laver du her, og hvor kommer du fra? Hvilket land og folk hører du til?« **9** Han svarede: »Jeg er hebræer, og jeg frygter Herren, himlens Gud, som har skabt havet og det tørre land.« **10** Da blev mændene grebet af stor frygt og sagde til ham: »Hvad er det, du har gjort?« De vidste, at han var på flugt fra Herren, for det havde han fortalt dem. **11** »Hvad skal vi gøre ved dig, så vi kan få havet til at falde til ro?« spurgte de, for havet blev mere og mere oprørt. **12** Han svarede: »Tag mig og kast mig i havet, så får I det til at falde til ro. Jeg ved godt, at det er min skyld, at denne orkan er kommet over jer.« **13** Mændene prøvede nu at ro ind til land, men de kunne ikke, for havet blev mere og mere oprørt. **14** Så råbte de til Herren: »Ak, Herre, lad os ikke omkomme for denne mands død! Bring ikke uskyldigt blod over os! Du, Herre, har handlet efter din vilje.« **15** Så tog de Jonas og kastede ham i havet, og havet holdt op med at rase. **16** Da blev mændene grebet af stor frygt for Herren. De bragte slagtofre og aflagde løfter til Herren.

### Jon 2

#### Jonas’ bøn

**1** Herren befalede en stor fisk at sluge Jonas, og Jonas var i fiskens bug tre dage og tre nætter. **2** Fra fiskens bug bad Jonas til Herren sin Gud:

>  **3** I min nød råbte jeg til Herren,  
> og han svarede mig;  
> fra dødsrigets dyb råbte jeg om hjælp,  
> og du hørte mig.

>  **4** Du havde kastet mig i dybet, i havets skød,  
> strømmene omgav mig,  
> alle dine brændinger og bølger  
> skyllede hen over mig.  
>  **5** Jeg tænkte:  
> Jeg er jaget bort fra dig;  
> får jeg igen  
> dit hellige tempel at se?  
>  **6** Vandet truede mit liv,  
> havdybet omgav mig,  
> tang havde viklet sig om mit hoved.  
>  **7** Jeg var kommet ned til bjergenes rødder,  
> jordens porte var for evigt slået i bag mig.

> Men du, Herre min Gud,  
> løftede mig op fra graven.  
>  **8** Da mit liv var ved at ebbe ud,  
> huskede jeg på Herren;  
> min bøn nåede til dig  
> i dit hellige tempel.  
>  **9** De, der dyrker falske guder,  
> svigter troskaben mod dig.  
>  **10** Men jeg vil ofre til dig  
> med takkesang;  
> jeg vil indfri de løfter, jeg aflagde.  
> Frelsen kommer fra Herren!

**11** Så sagde Herren til fisken, at den skulle kaste Jonas op på landjorden.

### Jon 3

#### Nineves omvendelse og redning

**1** Derefter kom Herrens ord for anden gang til Jonas: **2** »Rejs til den store by Nineve, og råb det, jeg befaler dig, ud over den.« **3** Jonas rejste så til Nineve, som Herren havde befalet. Nineve var en stor by for Gud, tre dagsrejser stor. **4** Da Jonas var kommet en dagsrejse ind i byen, råbte han: »Om fyrre dage bliver Nineve ødelagt!« **5** Mændene i Nineve troede Gud på hans ord; de udråbte en faste, og både store og små klædte sig i sæk. **6** Da sagen kom Nineves konge for øre, rejste han sig fra sin trone, tog sin kappe af, klædte sig i sæk og satte sig i støvet. **7** Derpå lod han udråbe i Nineve: »Befaling fra kongen og hans stormænd: Hverken mennesker eller dyr, køer og får, må spise noget; de må ikke græsse, og de må ikke drikke vand. **8** Både mennesker og dyr skal klæde sig i sæk og råbe til Gud af al magt. De skal vende om fra deres onde vej og holde op med at øve vold. **9** Måske vil Gud så fortryde og vende om fra sin glødende vrede, så vi ikke går til grunde.« **10** Da Gud så, at de vendte om fra deres onde vej, fortrød han og bragte ikke den ulykke over dem, som han havde truet dem med.

### Jon 4

#### Jonas’ vrede

**1** Da blev Jonas meget forbitret og vred. **2** Han bad til Herren: »Ak, Herre, var det ikke det, jeg sagde, da jeg endnu var i mit land! Det var jo derfor, jeg ville flygte til Tarshish. Jeg vidste jo, at du er en nådig og barmhjertig Gud, sen til vrede og rig på troskab, og at du fortryder ulykken. **3** Herre, tag nu mit liv, for jeg vil hellere dø end leve.« **4** Herren sagde: »Har du ret til at være vred?«

**5** Så gik Jonas ud af byen og slog sig ned øst for den. Han lavede sig en hytte og satte sig dér i skyggen for at se, hvad der skete med byen. **6** Gud Herren befalede så en olieplante at skyde op over Jonas, så den kunne skygge for hans hoved og befri ham for hans mismod, og Jonas glædede sig meget over olieplanten. **7** Men da det blev lyst næste morgen, befalede Gud en orm at gnave i olieplanten, så den visnede. **8** Og da solen stod op, befalede Gud en gloende østenvind at komme, og solen stak Jonas i hovedet, så han var ved at besvime. Han bad om at måtte dø og sagde: »Jeg vil hellere dø end leve.« **9** Da sagde Gud til Jonas: »Har du ret til at være vred over olieplanten?« Han svarede: »Jeg har ret til at være dødeligt vred.« **10** Da sagde Herren: »Du har ondt af olieplanten, som du ikke har haft noget arbejde med at få til at gro, men som blev til i løbet af en nat og gik ud i løbet af en nat. **11** Skulle jeg så ikke have ondt af den store by Nineve, hvor der er mere end hundrede og tyve tusind mennesker, som ikke kan kende forskel på højre og venstre, foruden en mængde dyr?«

------------------------------------------------------------------------

## Mikas Bog

### Mika 1

**1** Herrens ord om Samaria og Jerusalem, som Mika fra Moreshet modtog i et syn, dengang Jotam, Akaz og Hizkija var konger i Juda.

#### Dommen over Samaria og Jerusalem

>  **2** Hør, alle folkeslag!  
> Lyt, jord med alt, hvad du rummer!  
> Fra sit hellige tempel  
> vil Gud Herren vidne imod jer.  
>  **3** For nu går Herren ud af sin bolig,  
> han stiger ned og går hen over jordens høje,  
>  **4** bjerge smelter under ham,  
> dale åbner sig,  
> som voks for ilden,  
> som vandfald ned over skrænten.  
>  **5** Alt dette sker på grund af Jakobs overtrædelser,  
> på grund af Israels hus’ synder.  
> Hvad er Jakobs overtrædelse?  
> Det er Samaria!  
> Hvad er Judas offerhøje?  
> Det er Jerusalem!  
>  **6** Derfor gør jeg Samaria  
> til en ruin på marken,  
> til et sted, hvor man planter vin;  
> jeg styrter dens sten ned i dalen  
> og blotter dens grundmure.  
>  **7** Alle dens gudebilleder skal knuses,  
> alle dens skøgegaver brændes op,  
> og alle dens gudestøtter ødelægger jeg.  
> For den har samlet dem som skøgeløn,  
> og som skøgeløn skal de bruges igen.

>  **8** Derfor vil jeg klage og jamre,  
> barfodet og nøgen vil jeg gå,  
> jeg holder klage som en sjakal,  
> holder sorg som en struds.  
>  **9** For Samarias sår kan ikke læges,  
> det breder sig til Juda;  
> det når til mit folks port,  
> til Jerusalem.  
>  **10** Fortæl det ikke i Gat!  
> Græd ikke!  
> I Bet-le-Afra,  
> skal I vælte jer i støvet.  
>  **11** Drag bort, I der bor i Shafir,  
> nøgne og ydmygede;  
> Sa’anans indbyggere  
> slipper ikke ud,  
> Bet-ha-Esels klage  
> tager fodfæstet fra jer.  
>  **12** Hvordan kan Marots indbyggere  
> håbe på lykke,  
> når ulykken fra Herren  
> kommer ned til Jerusalems port?  
>  **13** Indbyggerne i Lakish  
> spænder heste for vognene,  
> – det er Zions datters første synd,  
> for hos jer findes Israels overtrædelser –  
>  **14** derfor giver I skilsmisse  
> til Moreshet-Gat.  
> Husene i Akzib er som en bæk uden vand  
> for Israels konger.  
>  **15** Atter fører jeg arvingen til jer,  
> I som bor i Maresha,  
> Israels herlighed  
> kommer til Adullam.  
>  **16** Klip dig skaldet i sorg  
> over dine elskede børn;  
> klip dig så skaldet som en grib,  
> for de føres bort fra dig.

### Mika 2

#### Veråb over undertrykkerne

>  **1** Ve dem, der planlægger ondskab,  
> forbereder ondt på deres leje  
> og udfører det ved daggry,  
> fordi det står i deres magt.  
>  **2** De begærer marker og røver dem,  
> de begærer huse og tager dem;  
> de undertrykker en mand og hans husstand,  
> en mand og hans ejendom.  
>  **3** Derfor siger Herren:  
> Se, jeg planlægger ondt  
> mod denne slægt,  
> så I ikke kan trække halsen fri  
> og ikke gå oprejst.  
> Det bliver en ond tid!

**4** På den dag skal man synge en spottesang om jer og istemme en klagesang. Den lyder:

> »Vi blev tilintetgjort,  
> mit folks jord har han givet bort.  
> Ak, han tager vore marker fra os  
> og udstykker dem til frafaldne.«

**5** Så har du ikke nogen i Herrens forsamling til at kaste målesnoren med loddet.

>  **6** »I må ikke profetere!«  
> profeterer de,  
> »man profeterer ikke den slags;  
> de skændsler skal ikke nå os.  
>  **7** Skal dette siges i Jakobs hus?  
> Er Herren da utålmodig?  
> Er hans handlinger sådan?«  
> Nej, mine ord er gode  
> for dem, der lever retskaffent.  
>  **8** Mit folk har allerede  
> rejst sig som fjende.  
> I river kappen  
> af de fredelige,  
> dem, der færdes trygt,  
> gør I til krigsfanger.  
>  **9** Mit folks kvinder driver I bort  
> fra deres elskede hjem;  
> I tager min herlighed  
> fra deres børn for evigt.  
>  **10** Op med jer, af sted!  
> Dette er ikke stedet, hvor I kan blive.  
> Fordi det er urent, bliver det ødelagt,  
> en voldsom ødelæggelse.  
>  **11** Gid der ville komme en,  
> der lyver med svigefuld ånd:  
> »Jeg vil profetere for dig  
> om vin og øl!«  
> Så ville dette folk profetere!

#### Israels frelse

>  **12** Jeg vil samle dig, Jakob,  
> jeg vil samle Israels rest;  
> jeg bringer dem sammen som får i en fold,  
> som en hjord på en græsgang,  
> en larmende mængde mennesker.  
>  **13** Foran dem går gennembryderen,  
> de bryder igennem og går ud ad porten.  
> Deres konge går foran dem,  
> Herren går i spidsen for dem.

### Mika 3

#### Dommen over folkets ledere

**1** Men jeg siger:

> »Hør dog, Jakobs ledere,  
> stormænd i Israels hus!  
> Var det ikke jer,  
> der skulle kende retten?  
>  **2** Men I hader det gode  
> og elsker det onde;  
> I flår huden af folk  
> og kødet af deres knogler.«  
>  **3** De æder mit folks kød,  
> river huden af dem,  
> knækker deres knogler  
> og lægger dem som kød i en gryde,  
> som kødstykker i et kogekar.  
>  **4** Så skriger de til Herren,  
> men han svarer dem ikke.  
> Da skjuler han sit ansigt for dem,  
> fordi deres gerninger er onde.

>  **5** Dette siger Herren om profeterne,  
> som vildleder mit folk:  
> Når de får noget at tygge på,  
> udråber de fred;  
> men de udråber hellig krig  
> mod den, der ikke giver dem noget i munden.  
>  **6** Derfor bliver jeres nat uden syner,  
> mørket uden spådomme;  
> solen går ned for profeterne,  
> og dagen formørkes for dem.  
>  **7** Seerne bliver til skamme,  
> spåmændene til spot;  
> de må alle tilhylle deres ansigt,  
> for der kommer intet svar fra Gud.  
>  **8** Men jeg er fyldt  
> med kraft ved Herrens ånd,  
> med ret og med styrke,  
> så jeg kan fortælle Jakob dets overtrædelse  
> og Israel dets synd.

>  **9** Hør dog, ledere i Jakobs hus,  
> stormænd i Israels hus,  
> som afskyr, hvad der er ret,  
> og fordrejer alt retskaffent,  
>  **10** som bygger Zion med blod  
> og Jerusalem med uret.  
>  **11** Dens ledere dømmer for betaling,  
> dens præster underviser for løn,  
> dens profeter spår for penge,  
> mens de støtter sig til Herren og siger:  
> »Er Herren ikke hos os?  
> Ulykken rammer ikke os!«  
>  **12** Men på grund af jer  
> skal Zion pløjes som en mark,  
> Jerusalem skal blive til ruiner  
> og tempelbjerget til kratbevoksede høje.

### Mika 4

#### Jerusalems kommende herlighed

>  **1** Til sidst skal det ske,  
> at Herrens tempelbjerg står urokkeligt  
> højt over bjergene,  
> knejsende over højene.  
> Folkene skal strømme dertil,  
>  **2** talrige folkeslag skal drage af sted og sige:  
> »Kom, lad os drage op til Herrens bjerg,  
> til Jakobs Guds hus;  
> han skal vise os sine veje,  
> og vi vil gå på hans stier.  
> For belæringen udgår fra Zion  
> og Herrens ord fra Jerusalem.«  
>  **3** Han skal skifte ret mellem talrige folk,  
> fælde dom blandt mægtige folkeslag i det fjerne.  
> De skal smede deres sværd om til plovjern  
> og deres spyd til vingårdsknive.  
> Folk skal ikke løfte sværd mod folk,  
> og de skal ikke mere oplæres til krig.  
>  **4** Men de skal sidde hver under sin vinstok  
> og sit figentræ, uden at nogen jager dem bort.  
> Hærskarers Herre selv har talt.  
>  **5** Alle folkeslag vandrer  
> i hver sin guds navn,  
> men vi vil vandre  
> i Herren vor Guds navn  
> for evigt og altid.

>  **6** På den dag,  
> siger Herren,  
> vil jeg samle de halte  
> og samle de bortkomne sammen,  
> dem jeg har handlet ondt imod.  
>  **7** Jeg vil gøre de halte til en overlevende rest,  
> og dem, der er langt borte, til et mægtigt folk.  
> Herren skal være konge over dem  
> på Zions bjerg  
> fra nu af og til evig tid.  
>  **8** Men du, Migdal-Eder,  
> Ofel, Zions datter,  
> til dig kommer det,  
> det tidligere herredømme kommer,  
> Jerusalems datters kongemagt.

**9** Men nu!

> Hvorfor skriger du så højt?  
> Har du ingen konge?  
> Er din rådgiver forsvundet?  
> Du har fået veer  
> som en fødende kvinde.  
>  **10** Zions datter, vrid dig i smerte, og pres  
> som en fødende kvinde,  
> for nu skal du ud af byen  
> og slå dig ned i det åbne land.  
> Du skal komme til Babylon,  
> dér skal du reddes,  
> dér skal Herren løskøbe dig  
> fra dine fjender.

**11** Men nu!

> Talrige folkeslag samler sig om dig.  
> De siger: »Zion er vanhelliget;  
> vore øjne fryder sig over hende.«  
>  **12** Men de kender ikke det,  
> Herren udtænker,  
> de forstår ikke hans plan;  
> han vil samle dem som korn på tærskepladsen.  
>  **13** Rejs dig og tærsk, Zions datter!  
> Jeg giver dig horn af jern,  
> jeg giver dig klove af bronze,  
> så du kan knuse talrige folkeslag.  
> Byttet fra dem skal du vie til Herren,  
> deres rigdom til hele jordens Herre.

**14** Men nu!

> Du snitter dig selv i sorg, du røverkvinde.  
> Vi er sat under belejring,  
> med stokken slår de  
> Israels hersker på kinden.

### Mika 5

#### Fredsfyrsten fra Betlehem

>  **1** Du, Betlehem, Efrata,  
> du er lille blandt Judas slægter.  
> Fra dig skal der udgå én,  
> som skal være hersker i Israel;  
> hans udspring er i fortiden,  
> i ældgamle dage.  
>  **2** Men han skal prisgive dem,  
> indtil den fødende kvinde har født,  
> og resten af hans brødre  
> vender tilbage til israelitterne.  
>  **3** Da skal han træde frem og vogte i Herrens styrke,  
> i Herren sin Guds navns storhed;  
> de skal bo trygt,  
> for hans magt når til jordens ender.  
>  **4** Han skal være fredens herre.  
> Når assyrerne går ind i vort land,  
> når de tramper ind i vore borge,  
> stiller vi imod dem syv hyrder,  
> ja, otte menneskefyrster;  
>  **5** de skal vogte Assyrien med sværdet,  
> Nimrods land med dolken.  
> Han redder os fra assyrerne,  
> når de går ind i vort land,  
> når de tramper ind over vore grænser.

>  **6** Da skal Jakobs rest  
> blandt talrige folkeslag  
> være som duggen fra Herren,  
> som regnen på planterne;  
> den sætter ikke sin lid til mænd  
> og venter ikke på mennesker.  
>  **7** Da skal Jakobs rest blandt folkene,  
> blandt talrige folkeslag,  
> være som løven blandt skovens dyr,  
> som ungløven blandt fåreflokke;  
> den går på rov og slår et dyr ned,  
> den sønderriver, og ingen kan redde det.  
>  **8** Løft din hånd mod dine fjender,  
> så alle dine modstandere tilintetgøres.

#### Dommen over de ulydige

>  **9** På den dag,  
> siger Herren,  
> tilintetgør jeg de heste, du har,  
> og ødelægger dine vogne.  
>  **10** Jeg tilintetgør byerne i dit land  
> og jævner alle dine fæstninger med jorden.  
>  **11** Jeg tilintetgør dem, der bruger magi,  
> og troldmænd skal du ikke længere have.  
>  **12** Jeg tilintetgør de gudebilleder  
> og de stenstøtter, du har.  
> Du skal ikke mere tilbede  
> dine hænders værk.  
>  **13** Jeg rykker dine Ashera-pæle op  
> og ødelægger dine byer.  
>  **14** I vrede og harme tager jeg hævn  
> over de folk, som ikke vil høre!

### Mika 6

#### Herren kræver retfærdighed, ikke ofre

>  **1** Hør dog, hvad Herren siger:  
> »Rejs dig, fremlæg sagen for bjergene,  
> lad højene høre din stemme!«  
>  **2** Hør Herrens anklage, I bjerge,  
> I jordens evige grundvolde!  
> Herren fører sag mod sit folk,  
> han går i rette med Israel:  
>  **3** Mit folk, hvad har jeg gjort dig,  
> hvad har jeg besværet dig med? Svar mig!  
>  **4** Jeg førte dig op fra Egypten,  
> jeg udfriede dig fra trællehuset.  
> I spidsen for dig sendte jeg  
> Moses og Aron og Mirjam.  
>  **5** Mit folk, husk dog,  
> hvad Moabs konge Balak planlagde,  
> og hvad Bileam, Beors søn, svarede ham;  
> husk, hvad der skete fra Shittim til Gilgal,  
> så lærer du Herrens retfærdige gerninger at kende.  
>  **6** »Hvordan skal jeg træde frem for Herren  
> og bøje mig for Gud i det høje?  
> Skal jeg træde frem for ham med brændofre,  
> med årgamle kalve?  
>  **7** Tager Herren imod væddere i tusindtal,  
> imod oliestrømme i titusindtal?  
> Skal jeg give min førstefødte for min overtrædelse,  
> min livsfrugt for min synd?«  
>  **8** Menneske, du har fået at vide, hvad der er godt,  
> hvad Herren kræver af dig:  
> Du skal handle retfærdigt,  
> vise trofast kærlighed  
> og årvågent vandre med din Gud.

#### Dommen over den sociale uret

>  **9** Herren kalder på byen.  
> – Det er visdom at frygte dit navn. –  
> Hør, stamme og byens forsamling!  
>  **10** Skulle jeg glemme de uretfærdige skatte  
> i de uretfærdiges huse,  
> det forbandede, svindsotige kornmål?  
>  **11** Kan jeg være ren, når I bruger uretfærdig vægt,  
> når I har falske lodder i posen?  
>  **12** Byens rigmænd er fulde af vold,  
> dens indbyggere taler løgn,  
> tungen er svigefuld i deres mund.  
>  **13** Derfor vil jeg slå dig med sygdom,  
> ødelægge dig på grund af dine synder;  
>  **14** du skal spise, men ikke blive mæt.  
> Han ydmyger dig, når du kæmper;  
> får du nogen tilbage, kan du ikke redde dem,  
> og redder du nogen, overgiver jeg dem til sværdet.  
>  **15** Du skal så, men ikke høste,  
> du skal presse oliven, men ikke salve dig med olien,  
> presse druer, men ikke drikke vinen.  
>  **16** Man holder sig til Omris forordninger,  
> og alle Akabslægtens gerninger,  
> I følger deres råd!  
> Derfor vil jeg lægge dig øde,  
> så man pifter hånligt ad byens indbyggere.  
> Mit folks forhånelse skal I bære!

### Mika 7

>  **1** Ve mig!  
> Jeg har det, som når frugten samles ind,  
> ved efterslæt efter vinhøsten;  
> der er ingen druer, jeg kan spise,  
> ingen tidlige figner, jeg har lyst til.  
>  **2** De fromme er forsvundet fra landet,  
> der findes ingen retskafne mennesker.  
> Alle ligger på lur efter blod  
> og jager hinanden i fordærv;  
>  **3** deres hænder er villige til at gøre det onde.  
> Stormanden kræver ind,  
> dommeren vil have betaling,  
> rigmanden forlanger, hvad han har lyst til,  
> de fordrejer alting;  
>  **4** de bedste af dem er som en tornebusk,  
> de retskafne som et tjørnekrat!  
> Den dag, dine vægtere meldte,  
> straffens dag, er kommet;  
> nu rammes du af den forvirring, de meldte om.  
>  **5** Tro ikke på jeres venner,  
> stol ikke på jeres frænder;  
> sæt lås for din mund  
> for hende, der hviler i din favn.  
>  **6** For en søn foragter sin far,  
> en datter rejser sig imod sin mor,  
> en svigerdatter imod sin svigermor,  
> en mand får sine husfolk til fjender.

#### Jerusalems syndsbekendelse og bøn om frelse

>  **7** Jeg spejder efter Herren,  
> jeg venter på min frelses Gud.  
> Min Gud vil høre mig!

>  **8** Du skal ikke glæde dig over mig, fjende,  
> for jeg faldt, men rejser mig igen,  
> jeg bor i mørke, men Herren er mit lys.  
>  **9** Jeg har syndet mod Herren  
> og må bære hans vrede,  
> indtil han har ført min sag  
> og skaffet mig ret;  
> han vil lede mig ud i lyset,  
> så jeg ser hans retfærdighed.  
>  **10** Min fjende skal se det  
> og dækkes af skam,  
> hun, som sagde til mig:  
> »Hvor er Herren din Gud?«  
> Mine øjne skal fryde sig over hende,  
> når hun bliver trampet ned  
> som gadeskarn.

>  **11** Den dag kommer, da dine gærder bygges op,  
> den dag, da dine grænser udvides,  
>  **12** den dag, da de kommer til dig  
> fra Assyriens og Egyptens byer,  
> ja, fra Egypten til Eufrat,  
> fra hav til hav og fra bjerg til bjerg.  
>  **13** Men jorden bliver til ødemark  
> på grund af dens beboere; det er frugten af deres gerninger.

>  **14** Vogt dit folk med staven,  
> de får du ejer,  
> dem som bor alene i skoven,  
> midt i frugthaven;  
> de skal græsse i Bashan og Gilead  
> som i fortidens dage.  
>  **15** Lad os se undere,  
> som dengang du drog ud af Egypten.  
>  **16** Folkene skal se det og blive til skamme  
> trods al deres styrke;  
> de skal lægge hånden på munden,  
> deres ører bliver døve,  
>  **17** de skal slikke støv som slanger,  
> som jordens kryb.  
> Skælvende for Herren vor Gud  
> kommer de frem fra deres skjul;  
> de skal frygte og bæve for dig!

>  **18** Hvilken gud er som du,  
> der tilgiver skyld  
> og bærer over med synd  
> hos den rest, du ejer?  
> Du, som ikke bliver ved at være vred,  
> men holder af at vise godhed;  
>  **19** han viser os atter barmhjertighed  
> og træder al vor skyld under fode.  
> Du kaster alle vore synder  
> i havets dyb!  
>  **20** Du viser troskab mod Jakob,  
> og trofasthed mod Abraham,  
> sådan som du tilsvor vore fædre  
> i gamle dage.

------------------------------------------------------------------------

## Nahums Bog

### Nah 1

**1** Et profetudsagn om Nineve. Bogen med elkoshitten Nahums syn.

#### Herrens hævn over fjenderne

>  **2** Herren er en lidenskabelig og hævnende Gud,  
> Herren tager hævn og er fuld af harme,  
> Herren tager hævn over sine fjender,  
> han vredes på sine modstandere.  
>  **3** Herren er sen til vrede, men stor i kraft  
> og lader ingen ustraffet.  
> Gennem storm og uvejr går hans vej,  
> skyerne er støvet under hans fødder.  
>  **4** Han truer ad havet og tørrer det ud,  
> han tørlægger alle strømme;  
> Bashan og Karmel sygner hen,  
> og Libanons blomster sygner hen.  
>  **5** Bjergene ryster for ham,  
> og højene skælver;  
> ved synet af ham råber jorden,  
> verden og alle dens beboere:  
>  **6** »Hvem kan holde stand mod hans harme,  
> hvem kan bestå mod hans glødende vrede?«  
> Hans harme vælder frem som ild,  
> klipperne knuses foran ham.  
>  **7** Herren er god,  
> et værn på nødens dag;  
> han tager sig af dem, der søger tilflugt hos ham,  
>  **8** når vandfloden bruser frem.  
> Han tilintetgør sine modstandere,  
> sine fjender jager han ud i mørket.  
>  **9** Hvad kan I udtænke om Herren?  
> Han bringer tilintetgørelsen,  
> så nøden ikke kommer igen.  
>  **10** For de filtres sammen til tjørnekrat,  
> de bliver som berusede i deres rus,  
> de fortæres i ild som knastør halm.

>  **11** Bort fra dig skal han drage,  
> som har udtænkt ondt mod Herren  
> og lagt onde planer.  
>  **12** Dette siger Herren:  
> Selv om de er mange og stærke,  
> skal de gå til grunde og forsvinde.  
> Har jeg plaget dig før,  
> vil jeg ikke plage dig mere.  
>  **13** Nej, jeg bryder det åg, han lagde på dig,  
> jeg sprænger dine lænker.

>  **14** Men om dig har Herren befalet:  
> Dit navn skal ikke leve videre.  
> Fra din guds hus udrydder jeg  
> udskårne og støbte gudebilleder.  
> Jeg bereder din grav,  
> for du er forbandet!

### Nah 2

>  **1** Hør budbringerens fodtrin  
> hen over bjergene,  
> han forkynder fred!  
> Du skal fejre dine fester, Juda,  
> og indfri dine løfter!  
> For ondskaben skal ikke  
> overgå dig igen;  
> den er helt ryddet bort.

#### Nineves undergang

>  **2** Ødelæggeren drager op mod dig.  
> Sæt vagt på fæstningen,  
> hold udkig med vejen,  
> spænd bæltet om lænden,  
> saml al din kraft!  
>  **3** For Herren genopretter  
> Jakobs stolthed, Israels stolthed.  
> Hærværksmænd hærgede,  
> de ødelagde vinrankerne.  
>  **4** Deres heltes skjolde er blodrøde,  
> krigerne er klædt i purpur.  
> Vognenes stål er som ild,  
> når de køres frem,  
> hestene stejler.  
>  **5** Vognene raser gennem gaderne,  
> stormer hen over torvene;  
> de ser ud som fakler,  
> som lyn farer de hid og did.  
>  **6** Han kalder sine heltekrigere frem,  
> de er ved at snuble i farten,  
> de løber frem mod muren  
> og rejser skjoldtaget.  
>  **7** Portene mod floden åbnes,  
> paladset vakler.  
>  **8** Hun stilles nøgen frem og føres bort.  
> Hendes trælkvinder sukker,  
> det lyder som duer,  
> de slår sig for brystet.  
>  **9** Nineve er som en dam,  
> hvis vand strømmer ud.  
> »Stands, stands!«  
> – men ingen kan vende det.  
>  **10** Tag sølv, tag guld som bytte!  
> Der er ingen ende på forrådene,  
> en rigdom på alt, kostbarheder!  
>  **11** Hærget, øde og tomt!  
> Ængstede hjerter og vaklende knæ,  
> alle med skælvende lænder  
> og hede ansigter.  
>  **12** Hvor er nu løvernes tilholdssted,  
> stedet hvor ungløver fandt føde,  
> hvor løve, hunløve og løveunge færdedes,  
> uden at nogen jog dem bort?  
>  **13** Løven tog bytte til sine unger,  
> den dræbte til sine hunløver,  
> den fyldte sin hule med bytte  
> og sit bo med rov.  
>  **14** Jeg kommer over dig,  
> siger Hærskarers Herre.  
> Din hule ryger jeg ud,  
> og dine ungløver skal sværdet fortære.  
> Jeg udrydder dit bytte i landet,  
> og dine hunløvers brøl høres ikke mere.

### Nah 3

#### Veråb over Nineve

>  **1** Ve blodets by,  
> altid falsk,  
> fyldt med rov,  
> aldrig mangler den bytte!  
>  **2** Hør piskens smæld,  
> hjulenes larm,  
> galoperende heste  
> og raslende vogne!  
>  **3** Fremstormende ryttere,  
> flammende sværd  
> og lynende spyd,  
> mængder af dræbte,  
> masser af døde,  
> utallige lig,  
> man snubler over lig!  
>  **4** Det skyldes skøgens hor.  
> Hun var indtagende og kyndig i trolddom;  
> hun besnærede folkeslag med sit hor  
> og folk med sin trolddom.

>  **5** Jeg kommer over dig,  
> siger Hærskarers Herre.  
> Dine skørter slår jeg op i ansigtet på dig  
> og lader folkeslag se dit skød  
> og kongeriger din skam.  
>  **6** Jeg dænger dig til med skarn,  
> jeg fornedrer dig og stiller dig til skue.  
>  **7** Enhver, der ser dig,  
> vil flygte for dig og sige:  
> »Nineve er ødelagt,  
> hvem ynker hende?  
> Hvor finder jeg nogen,  
> der vil trøste dig?«

#### Spottesang over Nineve

>  **8** Skal det gå dig bedre end No-Amon,  
> som lå ved strømmene,  
> omgivet af vand,  
> med floden som bolværk  
> og vandet som mur?  
>  **9** Hun fik sin vældige styrke  
> fra Nubien og Egypten;  
> Put og Libyen  
> kom hende til hjælp.  
>  **10** Dog blev hun landflygtig  
> og måtte gå i fangenskab;  
> hendes småbørn lå knust  
> på alle gadehjørner.  
> Om hendes fornemme  
> kastede man lod;  
> alle hendes stormænd  
> blev lagt i lænker.  
>  **11** Også du skal blive beruset,  
> også du skal falde i afmagt;  
> også du må søge  
> et værn mod fjenden.

>  **12** Alle dine fæstninger er som figentræer,  
> krigerne som tidlige figner:  
> Ryster man dem, falder de ned  
> i munden på den, der vil spise dem.  
>  **13** Over for dine fjender  
> er dine krigere som kvinder.  
> Portene ind til dit land  
> åbnes på vid gab,  
> ilden fortærer dine portbomme.  
>  **14** Øs vand før belejringen,  
> forstærk befæstningen,  
> træd dynd, stamp ler,  
> grib teglstensformen!  
>  **15** Men ilden skal fortære dig,  
> sværdet fælde dig,  
> den skal fortære dig som græshoppelarver.  
> Om I er mange som græshoppelarver  
> og talrige som græshopper,  
>  **16** om I har flere handelsmænd,  
> end der er stjerner på himlen  
> – når larven har kastet sin puppe, flyver den bort!  
>  **17** Dine officerer er som græshopper,  
> dine befalingsmænd som græshoppesværme,  
> der slår sig ned på stengærdet,  
> så længe det er koldt;  
> når solen står op, flyver de væk,  
> ingen ved, hvor de er;  
> hvor er de henne?  
>  **18** Dine hyrder sover,  
> assyrerkonge,  
> dine stormænd er faldet i søvn.  
> Dit folk er spredt over bjergene,  
> der er ingen til at samle dem.  
>  **19** Der er ingen lindring for dit nederlag,  
> dit sår vil ikke læges.  
> Enhver, der hører om dig,  
> klapper i hænderne;  
> for hvem er ikke gang på gang  
> blevet ramt af din ondskab?

------------------------------------------------------------------------

## Habakkuks Bog

### Hab 1

**1** Det udsagn, profeten Habakkuk modtog i et syn.

#### Klage over vold

>  **2** Hvor længe, Herre, skal jeg råbe om hjælp,  
> uden at du hører,  
> skrige til dig om vold,  
> uden at du frelser?  
>  **3** Hvorfor lader du mig opleve uret  
> og ser roligt på ulykken?  
> Undertrykkelse og vold møder mig,  
> der lyder anklage, der rejser sig fordømmelse.  
>  **4** Derfor er loven lammet,  
> retten sker aldrig fyldest.  
> Uretfærdige omringer retfærdige,  
> derfor bliver retten fordrejet.

#### Kaldæernes angreb

>  **5** Se jer om blandt folkeslagene,  
> I skal blive stumme af undren,  
> for jeg udfører en gerning i jeres dage,  
> som I ikke vil tro, når den bliver fortalt;  
>  **6** nu rejser jeg kaldæerne,  
> det hidsige og hurtige folk,  
> som drager ud over hele jorden  
> for at erobre bopladser, der ikke er deres.  
>  **7** Grusomme og frygtelige er de,  
> deres lov og ret sker fyldest.  
>  **8** Deres heste er hurtigere end pantere,  
> rappere end nattens ulve.  
> Rytterne galoperer af sted,  
> de kommer flyvende fra det fjerne  
> som en ørn, der jager efter bytte.  
>  **9** De kommer alle for at øve vold;  
> alles ansigter er vendt fremad,  
> de tager fanger, talrige som sand.  
>  **10** De gør nar af konger,  
> fyrster er til latter for dem.  
> De ler ad alle fæstninger,  
> kaster en jordvold op og indtager dem,  
>  **11** så farer de videre som vinden.  
> De gør deres egen kraft til deres gud!

#### Klage over fjenden

>  **12** Herre, har du ikke været til fra ældgammel tid?  
> Min hellige Gud, lad os ikke dø!  
> Herre, har du ikke sat dem til dommere?  
> Min klippe, har du ikke indsat dem til at fælde dom?  
>  **13** Du, hvis øjne er for rene til at se på ondskaben,  
> du, som ikke roligt kan se på ulykken,  
> hvordan kan du roligt se på troløse,  
> tie, når uretfærdige opsluger retfærdige?  
>  **14** Du gør med mennesker som med havets fisk,  
> som med krybet, der er uden hersker.  
>  **15** De trækker dem alle op med en krog,  
> slæber dem bort i deres net,  
> samler dem i deres garn  
> og glæder sig og jubler over det.  
>  **16** Derfor ofrer de til deres net  
> og tænder offerild for deres garn;  
> for med dem får de rig fangst  
> og fede spiser.  
>  **17** Derfor drager de stadig sværdet  
> og dræber folk uden skånsel.

### Hab 2

#### Herrens svar

>  **1** Jeg vil stå på min post,  
> jeg vil stille mig på vagt og spejde  
> for at se, hvad han vil sige til mig,  
> hvad jeg får som svar på min klage.  
>  **2** Herren svarede mig:  
> »Skriv synet tydeligt på tavler,  
> så det er let at læse.  
>  **3** For synet gælder først den fastsatte tid,  
> det vidner om enden, og det bedrager ikke.  
> Hvis det trækker ud, så vent,  
> for det kommer, det udebliver ikke.«  
>  **4** Se, den overmodige er uden retskaffenhed,  
> men den retfærdige skal leve i tro.

#### Tyrannens undergang

>  **5** Tyrannen, den troløse, den hovne  
> skal ikke nå sit mål!  
> Han åbner sit svælg som dødsriget,  
> han er umættelig som døden.  
> Han samler alle folkene under sig,  
> river alle folkeslagene til sig.

**6** Men de skal alle sammen synge spottesang om ham med hånsord og gådetale. Den lyder:

> »Ve den, der ophober andres ejendom  
> – hvor længe skal det vare? –  
> og beriger sig med pantegods.«  
>  **7** Pludselig rejser dine långivere sig,  
> de, der får dig til at ryste, vågner,  
> og du bliver deres bytte.  
>  **8** For du har udplyndret mange folkeslag;  
> nu skal resten af folkene udplyndre dig  
> til gengæld for drab og vold i landet,  
> i byen med alle dens indbyggere.

>  **9** Ve den, der skaffer sit hus uretmæssig vinding  
> og lægger sin rede højt oppe  
> for at redde sig fra ulykken.  
>  **10** Dine planer fører til skam for dit hus.  
> Du har gjort ende på mange folkeslag  
> og har forbrudt dit liv.  
>  **11** Stenen råber fra muren,  
> og bjælken svarer fra træværket!

>  **12** Ve den, der bygger en by med blod  
> og grundlægger en stad på uret.  
>  **13** Folkenes slid går op i luer,  
> og deres møje bliver til intet.  
> Er dette ikke Hærskarers Herres værk?

**14** Jorden skal fyldes med kundskab om Herrens herlighed, som vandet dækker havets bund.

>  **15** Ve den, der blander rusgift  
> og skænker op for sin ven  
> og drikker ham fuld  
> for at se ham nøgen.  
>  **16** Du skal mætte dig med skam i stedet for ære!  
> Drik også du, og vis dig uomskåret!  
> Bægeret i Herrens højre hånd når rundt til dig,  
> og din ære dækkes af skændsel.  
>  **17** Din vold mod Libanon  
> skal komme over dig,  
> din mishandling af dyrene  
> skal ramme dig selv  
> til gengæld for drab og vold i landet,  
> i byen med alle dens indbyggere.

**18** Hvad gavner et gudebillede? Det er jo en håndværker, der har skåret det ud. Hvad gavner det støbte billede, der lærer løgn, selv om håndværkeren, der har formet det, stoler så meget på det, at han giver sig til at fremstille stumme afguder?

>  **19** Ve den, der siger til træklodsen: Vågn op!  
> og til den stumme sten: Stå op!  
> Kan den give belæring?  
> Den er beklædt med guld og sølv,  
> og der er ingen ånd i den.  
>  **20** Men Herren er i sit hellige tempel.  
> Vær stille for ham, hele jorden!

### Hab 3

#### Herrens åbenbaring til dom og frelse

**1** Profeten Habakkuks bøn. Al-shigjonot.

>  **2** Herre, jeg har hørt dit ry,  
> Herre, jeg har set din gerning.  
> Lad den ske igen, før årene går,  
> kundgør den, før årene går!  
> Glem ikke barmhjertigheden, skønt du er vred.

>  **3** Gud kommer fra Teman,  
> den Hellige fra Parans bjerge.    Sela.  
> Hans herlighed dækker himlen,  
> jorden er fuld af hans pris;  
>  **4** glansen er som lyset,  
> stråler udgår fra hans hånd;  
> dér er hans styrke skjult.  
>  **5** Foran ham går pest,  
> feberbrand følger i hans spor.  
>  **6** Hvor han træder, ryster jorden;  
> hvorhen han ser, skælver folkene.  
> De ældgamle bjerge slår revner,  
> de evige høje synker sammen.  
> Her går hans vej fra ældgammel tid.  
>  **7** Midjans teltduge rives i stykker,  
> Kushans telte vælter.  
>  **8** Gælder din vrede floderne, Herre,  
> er du vred på floderne, Herre,  
> er din harme vendt mod havet,  
> siden du rider frem på dine heste,  
> og dine stridsvogne bringer sejr?  
>  **9** Du tager din bue frem  
> og mætter dens streng med pile.    Sela.  
> Du kløver jorden til vandløb,  
>  **10** bjergene ser dig og skælver,  
> skybruddene raser,  
> og havdybet løfter sin røst.  
> Solen glemmer at sende sine stråler,  
>  **11** månen bliver i sin bolig;  
> de flygter for lyset fra dine pile,  
> for lysskæret fra dit lynende spyd.

>  **12** I harme skrider du frem over jorden,  
> i vrede søndertramper du folkene.  
>  **13** Du drager ud for at frelse dit folk,  
> for at frelse din salvede.  
> Du knuser taget på den ugudeliges hus  
> og river grundmuren ned lige til klippen.    Sela.  
>  **14** Du gennemborer med dine pile  
> hovedet på hans høvdinge,  
> der stormer frem for at drive mig bort.  
> De jubler, som når man fortærer  
> de hjælpeløse i det skjulte.  
>  **15** Du drager gennem havet med dine heste,  
> de vældige vande bruser.  
>  **16** Da jeg hørte det, skælvede mit indre,  
> ved lyden klaprede mine tænder;  
> der gik edder i mine knogler,  
> mine fødder vaklede under mig.  
> Jeg venter på, at trængslens dag  
> skal ramme det folk, der vil overfalde os.

>  **17** For figentræet sætter ikke blomst,  
> vinstokken bærer ikke frugt;  
> olivenhøsten slår fejl,  
> marken giver ingen afgrøde.  
> Fårene er forsvundet fra folden,  
> der er intet kvæg i indhegningen.

>  **18** Jeg vil juble over Herren  
> og fryde mig over min frelses Gud.  
>  **19** Gud Herren er min styrke,  
> han gør min fod let som hindens  
> og lader mig løbe over højderne.

> For korlederen. Til strengespil.

------------------------------------------------------------------------

## Sefanias’ Bog

### Sef 1

**1** Herrens ord, som kom til Sefanias, søn af Kushi, søn af Gedalja, søn af Amarja, søn af Hizkija, dengang Josija, Amons søn, var konge i Juda.

#### Dommen over Juda og Jerusalem

>  **2** Jeg udrydder alt fra jordens overflade,  
> siger Herren.  
>  **3** Jeg udrydder mennesker og dyr,  
> jeg udrydder himlens fugle og havets fisk,  
> alt det som bragte de ugudelige til fald.  
> Jeg udsletter menneskene fra jordens overflade,  
> siger Herren.

>  **4** Jeg løfter min hånd mod Juda  
> og mod alle Jerusalems indbyggere.  
> Fra dette sted udrydder jeg Ba’al til sidste rest  
> og afgudspræsternes navne tillige med præsterne  
>  **5** og dem, som på tagene  
> tilbeder himlens hær,  
> dem som sværger ved Herren,  
> men også sværger ved deres konge,  
>  **6** dem som vender Herren ryggen,  
> som ikke søger Herren  
> og ikke spørger ham om råd.

#### Herrens dag

>  **7** Vær stille for Gud Herren,  
> Herrens dag er nær!  
> Herren har beredt et slagtoffer,  
> han har helliget dem, han har indbudt.  
>  **8** På Herrens offerdag  
> vil jeg straffe stormændene  
> og kongesønnerne  
> og alle, som er iført  
> fremmed dragt.  
>  **9** På den dag vil jeg straffe  
> alle, der springer over tærskelen,  
> og som fylder deres Herres hus  
> med vold og svig.  
>  **10** På den dag, siger Herren,  
> skal der lyde skrig fra Fiskeporten,  
> jamren fra den nye bydel,  
> ulykkesskrig fra højene.  
>  **11** De, der bor i Maktesh, skal jamre,  
> for hele kræmmerfolket udslettes,  
> alle, der tæller penge op, skal udryddes.  
>  **12** Til den tid gennemsøger jeg Jerusalem med lygter,  
> og jeg straffer de mænd,  
> der slår sig til ro i deres vinrus  
> og siger ved sig selv:  
> »Herren gør hverken godt eller ondt.«  
>  **13** Deres rigdom bliver plyndret,  
> deres huse lægges øde.  
> De skal bygge huse,  
> men ikke selv bo i dem;  
> de skal plante vingårde,  
> men ikke selv drikke vinen.

>  **14** Herrens store dag er nær,  
> den er nær og kommer hurtigt!  
> Hør heltens kampråb  
> på Herrens bitre dag!  
>  **15** En vredens dag er denne dag,  
> en dag med nød og trængsel,  
> en dag med ødelæggelse og undergang,  
> en dag med mulm og mørke,  
> en dag med skylag og mørke skyer,  
>  **16** en dag med hornklang og krigsråb  
> mod de befæstede byer  
> og mod de høje hjørnetårne.  
>  **17** Jeg sender trængsler over menneskene,  
> så de går omkring som blinde,  
> fordi de syndede mod Herren.  
> Deres blod hældes ud som snavs,  
> deres kroppe som skarn.  
>  **18** Deres sølv og guld  
> kan ikke redde dem  
> på Herrens vredes dag.  
> I hans lidenskabs ild skal hele jorden fortæres.  
> For han bringer tilintetgørelse og rædsel  
> over alle jordens beboere.

### Sef 2

>  **1** Bøj din ryg, bøj dig,  
> du skamløse folk,  
>  **2** før I jages bort  
> som flyvende avner,  
> før Herrens glødende vrede  
> kommer over jer,  
> før Herrens vredes dag  
> kommer over jer.  
>  **3** Søg Herren,  
> alle landets ydmyge,  
> I som handler efter hans bud.  
> Søg retfærdighed,  
> søg ydmyghed,  
> måske finder I ly  
> på Herrens vredes dag.

#### Dommen over folkeslagene

>  **4** Gaza skal ligge forladt  
> og Ashkalon blive til ødemark;  
> ved højlys dag fordrives Ashdod,  
> og Ekron rives op med rode.  
>  **5** Ve jer, kreterfolk,  
> I som bor i kystlandet!  
> Dette er Herrens ord mod jer:  
> »Kana’an, filisterland,  
> jeg vil ødelægge dig, så ingen kan bo der!«  
>  **6** Kystlandet skal blive  
> til hyrders græsgange og til fårefolde.  
>  **7** Kysten skal tilhøre dem,  
> der er tilbage af Judas hus;  
> dér skal de græsse,  
> om aftenen lejrer de sig  
> i Ashkalons huse.  
> For Herren deres Gud drager omsorg for dem  
> og vender deres skæbne.

>  **8** Jeg har hørt Moabs hån  
> og ammonitternes spot;  
> de hånede mit folk  
> og hoverede over landet.  
>  **9** Derfor, så sandt jeg lever,  
> siger Hærskarers Herre, Israels Gud,  
> skal Moab blive som Sodoma  
> og ammonitterne som Gomorra,  
> en tidselmark,  
> en saltgrube,  
> en ødemark til evig tid!  
> De, der er tilbage af mit folk, skal plyndre dem,  
> mit folks rest tage deres land i eje.

**10** Det får de for deres hovmod, fordi de hånede og hoverede over Hærskarers Herres folk. **11** Frygtelig kommer Herren over dem, når han lader alle jordens guder sygne hen. Fra folkenes fjerne øer skal de komme og tilbede ham, hver fra sit sted.

>  **12** Også I, nubiere  
> – de er dræbt af mit sværd!

>  **13** Han skal løfte sin hånd mod nord  
> og tilintetgøre Assyrien.  
> Han gør Nineve til en ødemark,  
> tør som en ørken;  
>  **14** flokke af dyr skal lejre sig der,  
> alle de vilde dyr.  
> Alliken og hejren  
> sidder på søjlerne og sover,  
> uglen tuder i vinduet,  
> ravnen skriger på tærskelen.  
> Cedertræspanelet rives af.  
>  **15** Det var den jublende by,  
> der lå trygt  
> og sagde ved sig selv:  
> »Jeg og ingen anden!«  
> Hvor den er øde nu,  
> tilholdssted for vilde dyr!  
> Enhver, der kommer forbi,  
> pifter hånligt og truer med hånden.

### Sef 3

#### Dommen over Jerusalem

>  **1** Ve den trodsige og blodbesudlede,  
> den tyranniske by!  
>  **2** Den adlyder ikke,  
> den tager ikke ved lære;  
> den stoler ikke på Herren,  
> den kommer ikke til sin Gud.  
>  **3** Dens stormænd  
> er brølende løver,  
> dens dommere er nattens ulve,  
> der gnaver ben indtil morgen.  
>  **4** Dens profeter snakker løs,  
> de er troløse mænd;  
> dens præster vanhelliger det hellige,  
> de forbryder sig mod loven.  
>  **5** Herren øver retfærdighed i byen,  
> han begår ikke uret.  
> Hver morgen fælder han dom,  
> den udebliver ikke ved solopgang.  
> Men den uretfærdige kender ikke til skam!

>  **6** Jeg har udryddet folkeslag,  
> hjørnetårnene er revet ned;  
> deres gader har jeg lagt øde,  
> ingen færdes der,  
> deres byer er hærget,  
> uden mennesker, uden beboere.  
>  **7** Jeg sagde: »Bare du ville frygte mig,  
> og tage ved lære.«  
> Så skulle dens boliger ikke tilintetgøres,  
> som jeg havde bestemt.  
> Alligevel fortsatte de  
> med alle deres fordærvelige handlinger.  
>  **8** Så vent, siger Herren,  
> på den dag jeg står frem som vidne.  
> Det er min ret at samle folkeslag  
> og kalde kongeriger sammen  
> for at udøse min harme over dem,  
> al min glødende vrede.  
> I min lidenskabs ild  
> skal hele jorden fortæres.

#### Frelsen for Israels rest

>  **9** Derefter vil jeg forvandle folkenes læber,  
> så de bliver rene;  
> de skal alle påkalde Herrens navn  
> og stå sammen om at tjene ham.  
>  **10** Fra landet bag Nubiens floder  
> kommer mit spredte folk, mine tilbedere,  
> med offergaver til mig.  
>  **11** Den dag bliver du ikke gjort til skamme  
> for alle de onde gerninger,  
> da du brød med mig.  
> For da fjerner jeg fra dig  
> dem, der jubler over din storhed,  
> og du skal ikke længere være hovmodig  
> på mit hellige bjerg.  
>  **12** Men jeg lader dig beholde en rest,  
> et hjælpeløst og svagt folk;  
> Israels rest  
> stoler på Herrens navn.  
>  **13** De begår ikke uret,  
> de taler ikke løgn,  
> svigagtig tale  
> findes ikke i deres mund.  
> De skal græsse og lejre sig,  
> og ingen jager dem bort.

>  **14** Råb af fryd, Zions datter,  
> bryd ud i jubel, Israel,  
> glæd dig og fryd dig af hele dit hjerte,  
> Jerusalems datter!  
>  **15** Herren har fjernet dine dommere  
> og drevet dine fjender bort.  
> Israels konge, Herren, er hos dig,  
> du skal ikke mere frygte ondt.  
>  **16** På den dag skal det siges til Jerusalem:  
> »Frygt ikke, Zion,  
> lad ikke hænderne synke!  
>  **17** Herren din Gud er hos dig,  
> helten, der bringer frelse.  
> Han fryder sig i glæde over dig  
> og viser dig sin kærlighed på ny.  
> Han jubler over dig med fryd  
>  **18** som på festens dag.«  
> Dem, der har påført dig skam,  
> fjerner jeg fra dig.  
>  **19** Ja, til den tid gør jeg sådan  
> med alle dine undertrykkere.  
> Men jeg frelser de halte  
> og samler de bortkomne;  
> jeg gør dem til lovsang og berømmelse  
> over hele jorden,  
> når jeg vender deres skæbne.  
>  **20** Til den tid vil jeg føre jer hjem,  
> og til den tid vil jeg samle jer.  
> For jeg gør jer til berømmelse og lovsang  
> blandt alle jordens folk,  
> når jeg vender jeres skæbne  
> for øjnene af jer, siger Herren.

------------------------------------------------------------------------

## Haggajs Bog

### Hagg 1

#### Opfordring til genopbygning af templet

**1** I Kong Dareios’ andet regeringsår, på den første dag i den sjette måned, kom Herrens ord ved profeten Haggaj til Judas statholder Zerubbabel, Shealtiels søn, og til ypperstepræsten Josva, Josadaks søn. **2** Dette siger Hærskarers Herre: Dette folk siger: Tiden er ikke inde til at bygge Herrens hus.

**3** Herrens ord kom ved profeten Haggaj:

>  **4** Er det tiden til,  
> at I selv bor under tag i jeres huse,  
> når dette hus ligger i ruiner?  
>  **5** Derfor siger Hærskarers Herre:  
> Læg mærke til, hvordan det går jer:  
>  **6** I sår meget, men høster kun lidt,  
> I spiser, men bliver ikke mætte,  
> I drikker, men bliver ikke berusede,  
> I klæder jer, men får ikke varmen;  
> daglejerens løn  
> går i en hullet pung.  
>  **7** Dette siger Hærskarers Herre:  
> Læg mærke til, hvordan det går jer!  
>  **8** Gå op i bjergene,  
> hent træ, og byg huset,  
> så vil jeg glæde mig over det  
> og vise min herlighed, siger Herren.  
>  **9** I ser frem til meget, men får kun lidt;  
> I bringer til huse, men jeg blæser det væk.  
> Hvorfor? siger Hærskarers Herre.  
> Fordi mit hus ligger i ruiner,  
> men I har travlt med hver sit hus.  
>  **10** Derfor holder himlen duggen tilbage,  
> jorden holder sin afgrøde tilbage.  
>  **11** Jeg udråber tørke  
> over landet og bjergene,  
> over kornet, vinen og olien,  
> over alt, hvad jorden lader vokse,  
> over mennesker og dyr,  
> over alt, hvad hænder frembringer.

**12** Zerubbabel, Shealtiels søn, og ypperstepræsten Josva, Josadaks søn, og alle, der var tilbage af folket, lyttede til Herren deres Gud og til profeten Haggajs ord, da Herren deres Gud havde sendt ham til dem, og folket blev grebet af frygt for Herren. **13** Men Herrens sendebud Haggaj, som var sendt af Herren til folket, sagde: »Jeg er med jer, siger Herren.« **14** Og Herren vakte ånden i Judas statholder Zerubbabel, Shealtiels søn, og i ypperstepræsten Josva, Josadaks søn, og i alle, der var tilbage af folket, og de begyndte arbejdet på deres Gud Hærskarers Herres hus **15** den fireogtyvende dag i den sjette måned.

### Hagg 2

#### Templets kommende herlighed

I Kong Dareios’ andet regeringsår, **1** på den enogtyvende dag i den syvende måned, kom Herrens ord ved profeten Haggaj: **2** Sig til Judas statholder Zerubbabel, Shealtiels søn, til ypperstepræsten Josva, Josadaks søn, og til dem, der er tilbage af folket:

>  **3** Er der nogen af jer, der er tilbage,  
> som har set dette hus  
> i dets tidligere herlighed?  
> Hvordan er det,  
> som I nu ser?  
> Ser det ikke ud  
> af ingenting?  
>  **4** Men fat mod, Zerubbabel!  
> siger Herren.  
> Fat mod, ypperstepræst,  
> Josva, Josadaks søn!  
> Fat mod, landets folk!  
> siger Herren.  
> Gå i gang, for jeg er med jer,  
> siger Hærskarers Herre.  
>  **5** Det var den pagt, jeg sluttede med jer,  
> da I drog ud af Egypten,  
> og min ånd bliver hos jer.  
> Frygt ikke!

**6** Dette siger Hærskarers Herre:

> Det varer kun kort tid,  
> så vil jeg få himlen og jorden til at skælve,  
> havet og det tørre land.  
>  **7** Jeg vil få alle folkene til at skælve,  
> så de kommer med deres skatte;  
> jeg fylder dette hus med herlighed,  
> siger Hærskarers Herre.  
>  **8** Mit er sølvet, og mit er guldet,  
> siger Hærskarers Herre.  
>  **9** Husets kommende herlighed  
> bliver større end den tidligere,  
> siger Hærskarers Herre.  
> På dette sted giver jeg fred,  
> siger Hærskarers Herre.

#### Den nye velsignelse

**10** Den fireogtyvende dag i den niende måned, i Dareios’ andet regeringsår, kom Herrens ord til profeten Haggaj. **11** Dette siger Hærskarers Herre: Bed præsterne om belæring: **12** Hvis man bærer helligt kød i sin kappefold, og kappefolden rører ved brød eller en kogt ret, ved vin eller olie eller ved anden mad, bliver det så helligt? Præsterne svarede nej. **13** Haggaj spurgte: Hvis én, der er blevet uren ved berøring med lig, rører ved noget af dette, bliver det da urent? Præsterne svarede: Ja, det gør. **14** Da sagde Haggaj:

> Sådan er dette folk,  
> ja, sådan er dette folkeslag  
> i mine øjne, siger Herren.  
> Sådan er deres hænders værk  
> og det, de bringer som offer dér:  
> Det er urent!

>  **15** Men læg nu mærke til,  
> hvordan det går fra i dag.  
> Før sten var lagt på sten  
> i Herrens tempel,  
> hvordan gik det jer da?  
>  **16** Kom man til en korndynge på tyve efa,  
> så var der kun ti;  
> kom man til vinpersen  
> for at øse halvtreds bat,  
> så var der kun tyve.  
>  **17** Jeg ramte jer med kornbrand og rust og hagl  
> i alt, hvad I frembragte;  
> men I vendte ikke om til mig,  
> siger Herren.

**18** Læg mærke til, hvordan det går fra i dag, fra den fireogtyvende dag i den niende måned, fra den dag grunden blev lagt til Herrens tempel; læg mærke til det: **19** Ligger såsæden stadig i laden? Bærer vinstokken og figentræet, granatæbletræet og oliventræet endnu ikke frugt?

Fra i dag vil jeg velsigne.

#### Zerubbabels ophøjelse

**20** Herrens ord kom for anden gang til Haggaj på den fireogtyvende dag i måneden: **21** Sig til Judas statholder Zerubbabel:

> Jeg vil få himlen og jorden til at skælve.  
>  **22** Jeg omstyrter kongetroner,  
> jeg tilintetgør folkenes stærke riger.  
> Jeg vælter vognene med deres mandskab,  
> hestene med deres ryttere styrter,  
> de falder for hinandens sværd.

**23** På den dag, siger Hærskarers Herre, tager jeg dig, min tjener Zerubbabel, Shealtiels søn, siger Herren, og gør dig til en seglring, for dig har jeg udvalgt, siger Hærskarers Herre.

------------------------------------------------------------------------

## Zakarias’ Bog

### Zak 1

#### Opfordring til omvendelse

**1** I den ottende måned i Dareios’ andet regeringsår kom Herrens ord til profeten Zakarias, Berekjas søn, Iddos sønnesøn: **2** Herren var vred på jeres forfædre. **3** Du skal sige til folket: Dette siger Hærskarers Herre:

> Vend om til mig!  
> siger Hærskarers Herre,  
> så vil jeg vende om til jer,  
> siger Hærskarers Herre.

**4** I må ikke være som jeres forfædre. Dem forkyndte de tidligere profeter for og sagde: »Dette siger Hærskarers Herre: Vend dog om fra jeres onde færd og jeres onde gerninger!« Men de hørte ikke og lyttede ikke til mig, siger Herren.

>  **5** Hvor er jeres forfædre?  
> Levede profeterne evigt?

**6** Men mine ord og mine bud, som jeg indskærpede mine tjenere, profeterne, de nåede jeres fædre, så de vendte om og sagde: »Hærskarers Herre har gjort sådan, som han havde planlagt at gøre mod os på grund af vores færd og vores gerninger.«

#### Synet om rytterne i den dybe kløft

**7** Den fireogtyvende dag i den ellevte måned, måneden shebat, i Dareios’ andet regeringsår kom Herrens ord til profeten Zakarias, Berekjas søn, Iddos sønnesøn.

Han sagde: **8** Jeg så i nat en mand sidde på en rød hest; han holdt blandt myrterne i kløften, og bag ham var der røde, rødbrune og hvide heste. **9** Jeg spurgte: »Hvad betyder det, herre?« Den engel, der talte med mig, svarede: »Jeg vil vise dig, hvad det betyder.« **10** Da sagde manden, der holdt blandt myrterne: »Det er dem, Herren sendte, for at de skulle drage omkring på jorden.« **11** De sagde til Herrens engel, der stod blandt myrterne: »Vi drog omkring på jorden. Hele jorden er rolig og stille.« **12** Da sagde Herrens engel: »Hærskarers Herre, hvor længe skal det vare, før du viser barmhjertighed mod Jerusalem og Judas byer, som du nu har været vred på i halvfjerds år?« **13** Herren svarede den engel, der talte med mig, med gode og trøstende ord. **14** Da sagde den engel, der talte med mig: Råb: Dette siger Hærskarers Herre:

> Jeg brænder af stor nidkærhed  
> for Jerusalem og for Zion,  
>  **15** og jeg føler stor vrede  
> mod de sorgløse folkeslag;  
> for da jeg kun var lidt vred,  
> fremskyndede de ulykken.  
>  **16** Derfor siger Herren:  
> Jeg vender tilbage til Jerusalem i barmhjertighed;  
> mit hus skal bygges dér,  
> siger Hærskarers Herre,  
> Jerusalem skal måles med målesnoren.

**17** Råb også: Dette siger Hærskarers Herre:

> På ny skal alt godt strømme i mine byer,  
> på ny trøster Herren Zion,  
> på ny udvælger han Jerusalem.

### Zak 2

#### Synet om de fire horn og de fire smede

**1** Jeg løftede øjnene, og jeg så fire horn. **2** Jeg sagde til den engel, der talte med mig: »Hvad betyder det?« Han svarede: »Det er de horn, som spredte Juda, Israel og Jerusalem.« **3** Så lod Herren mig se fire smede. **4** Da jeg spurgte: »Hvad er de kommet for at gøre?« fik jeg svaret: »Det er de horn, som spredte Juda sådan, at ingen kunne løfte sit hoved; men nu er de kommet og har hvæsset deres økser for at hugge hornene af de folk, der løftede deres horn mod Juda for at sprede det.«

#### Synet om manden med målesnoren

**5** Jeg løftede øjnene, og jeg så en mand med en målesnor i hånden. **6** Da jeg spurgte: »Hvor skal du hen?« svarede han: »Hen at måle Jerusalem for at se, hvor bred og lang den er.« **7** Den engel, der talte med mig, trådte frem, og en anden engel gik ham i møde **8** og sagde til ham: »Løb hen og sig til den unge mand dér:

> Jerusalem skal ligge som åbent land,  
> så rig på mennesker og kvæg skal den være.  
>  **9** Jeg selv, siger Herren,  
> vil være en mur af ild omkring den  
> og vise min herlighed i den.«

>  **10** Kom, kom! Flygt fra Nordens land,  
> siger Herren,  
> for jeg spredte jer  
> for himlens fire vinde,  
> siger Herren.  
>  **11** Kom! Slip bort, Zion,  
> du som bor hos Babylons datter.  
>  **12** For dette siger Hærskarers Herre  
> – til herlighed har han sendt mig –  
> til de folk, der plyndrede jer:  
> »Den, der rører jer, rører ved mit øjeæble.  
>  **13** Jeg svinger min hånd imod dem,  
> så de bliver bytte for dem, der nu er deres trælle.«  
> Så vil I forstå,  
> at Hærskarers Herre har sendt mig.  
>  **14** Du skal juble og glæde dig, Zions datter,  
> for nu kommer jeg  
> og tager bolig hos dig,  
> siger Herren.

**15** På den dag skal mange folkeslag slutte sig til Herren og være mit folk, og jeg tager bolig hos dig. Så vil du forstå, at Hærskarers Herre har sendt mig til dig. **16** Herren vil tage Juda i besiddelse som sin ejendom i det hellige land, og han vil udvælge Jerusalem på ny.

>  **17** Vær stille for Herren, alle mennesker!  
> For han bryder op fra sin hellige bolig.

### Zak 3

#### Synet om Josvas iklædning til ypperstepræst

**1** Så lod han mig se ypperstepræsten Josva, som stod foran Herrens engel, mens Satan stod på hans højre side for at anklage ham. **2** Herren sagde til Satan: »Herren irettesætter dig, Satan; Herren, som har udvalgt Jerusalem, irettesætter dig. Denne mand er jo et stykke brænde, der er trukket ud af ilden.« **3** Josva stod foran englen med snavsede klæder på. **4** Da sagde englen til dem, der stod foran ham: »Tag de snavsede klæder af ham.« Til Josva sagde han: »Se, jeg fjerner din skyld fra dig og giver dig festklæder på.« **5** Så sagde han: »Sæt en ren turban på hans hoved.« De satte en ren turban på hans hoved og gav ham andre klæder på, mens Herrens engel stod der. **6** Herrens engel formanede Josva: **7** Dette siger Hærskarers Herre:

> Hvis du vandrer ad mine veje  
> og holder mine bud,  
> skal du styre mit hus  
> og vogte mine forgårde,  
> og jeg giver dig adgang til at færdes  
> blandt dem, der står her.

>  **8** Hør nu, Josva, ypperstepræst:  
> Du og dine brødre, der sidder foran dig,  
> I er varsler om,  
> at jeg lader min tjener Semak komme.  
>  **9** For på den sten, jeg lægger foran Josva,  
> – én sten med syv øjne –  
> på den indgraverer jeg selv indskriften,  
> siger Hærskarers Herre.

Jeg fjerner dette lands skyld på én dag. **10** På den dag, siger Hærskarers Herre, skal I indbyde hinanden til at sidde under vinstokken og figentræet.

### Zak 4

#### Synet om lysestagen og de to oliventræer

**1** Den engel, der talte med mig, vækkede mig igen, som man vækker en mand af søvne, **2** og sagde til mig: »Hvad ser du?« Jeg svarede: »Jeg ser en lysestage helt af guld med en skål på toppen. Den har syv lamper, og der er syv vægeholdere oven på hver lampe. **3** Ved siden af den er der to oliventræer, et til højre og et til venstre for skålen.« **4** Jeg spurgte den engel, der talte med mig: »Hvad betyder det, herre?« **5** Den engel, der talte med mig, spurgte: »Ved du ikke, hvad det betyder?« og jeg svarede: »Nej, herre.«

**6** Da sagde han:

> Dette er Herrens ord til Zerubbabel:  
> Ikke ved magt, og ikke ved styrke,  
> men ved min ånd,  
> siger Hærskarers Herre!  
>  **7** Hvad er vel du, store bjerg?  
> Du skal blive til slette foran Zerubbabel.  
> Så skal han hente slutstenen,  
> mens der lyder jubelråb over den.

>  **8** Herrens ord kom til mig:  
>  **9** Zerubbabels hænder har grundlagt dette hus,  
> hans hænder skal fuldføre det.  
> Så skal du forstå,  
> at Hærskarers Herre har sendt mig til jer.

**10** De, der følte foragt for den ringe begyndelse, skal glæde sig, når de ser bly-stenen i Zerubbabels hånd.

»Disse syv er Herrens øjne, der spejder ud over hele jorden.« **11** Så spurgte jeg ham: »Hvad betyder de to oliventræer til højre og til venstre for lysestagen?« **12** Jeg spurgte ham igen: »Hvad betyder de to olivengrene, der er ved siden af de to guldrør, som tømmer olien ud fra dem?« **13** Han spurgte mig: »Ved du ikke, hvad det betyder?« Jeg svarede: »Nej, herre.« **14** Da svarede han: »Det er de to, der er salvet med olie. De står foran hele jordens Herre.«

### Zak 5

#### Synet om den flyvende bogrulle

**1** Jeg løftede øjnene igen, og jeg så en flyvende bogrulle. **2** Han spurgte mig: »Hvad ser du?« og jeg svarede: »Jeg ser en flyvende bogrulle, tyve alen lang og ti alen bred.« **3** Han sagde til mig: »Det er forbandelsen, der breder sig ud over hele landet. Fra nu af skal alle, der stjæler, udryddes ved den, og fra nu af skal alle, der sværger, udryddes ved den. **4** Jeg sender den ud, siger Hærskarers Herre.

> Den kommer til tyvens hus  
> og til hans hus, som sværger falsk ved mit navn;  
> den skal slå sig ned i deres hus  
> og tilintetgøre det, både tømmer og sten.«

#### Synet om kvinden i kornmålet

**5** Den engel, der talte med mig, trådte frem og sagde til mig: »Løft dine øjne og se, hvad der kommer der.« **6** Da jeg spurgte: »Hvad er det?« svarede han: »Det er kornmålet, der kommer,« og han fortsatte: »Det er hele landets synd.« **7** Og se, blylåget løftede sig, og der sad en kvinde i kornmålet. **8** Han sagde: »Hun er ondskaben,« og så kastede han hende ned i kornmålet igen og slog blylåget i.

**9** Jeg løftede øjnene, og jeg så to kvinder komme frem; vinden tog i deres vinger – de havde vinger som storke – og de løftede kornmålet op mellem jord og himmel. **10** Jeg spurgte den engel, der talte med mig: »Hvor bringer de kornmålet hen?« **11** Han svarede: »De skal bygge hende et hus i landet Sinear, og når det er færdigt, anbringer de hende der, hvor hun skal stå.«

### Zak 6

#### Synet om de fire vogne

**1** Jeg løftede øjnene igen, og jeg så fire vogne komme frem mellem de to bjerge; bjergene var kobberbjerge. **2** For den første vogn var der røde heste, for den anden vogn var der sorte heste, **3** for den tredje vogn var der hvide heste, og for den fjerde vogn var der blakkede heste; det var stærke dyr. **4** Da jeg spurgte den engel, der talte med mig: »Herre, hvad betyder det?« **5** svarede englen: »Det er himlens fire vinde, der drager ud, efter at de er trådt frem for hele jordens Herre. **6** Vognen med de sorte heste drager til Nordens land, de hvide drager mod vest, og de blakkede drager til Sydens land.« **7** Da de stærke heste var kommet frem, var de ivrige efter at komme af sted og drage rundt på jorden. Han sagde: »Drag rundt på jorden,« og de drog rundt på jorden. **8** Da råbte han til mig: »Se, de, der går ud til Nordens land, skal bringe min ånd til Nordens land.«

**9** Herrens ord kom til mig: **10** Tag imod gaverne fra Heldaj, Tobija og Jedaja, som har været i landflygtighed. I dag skal du gå hen til Sefanjas søn Josijas hus, hvortil de er kommet fra Babylon, **11** og tage imod sølv og guld. Så skal du lave en krone og sætte den på hovedet af ypperstepræsten Josva, Josadaks søn, **12** og sige til ham: Dette siger Hærskarers Herre:

> Der kommer en mand, hvis navn er Semak;  
> han skal spire frem fra sit sted,  
> og han skal bygge Herrens tempel.  
>  **13** Ja, han skal bygge Herrens tempel!  
> Han skal opnå højhed og herske på sin trone,  
> en præst skal sidde på sin trone,  
> og der skal råde fred mellem dem.

**14** Men kronen skal være i Herrens tempel til minde om Helem, Tobija, Jedaja og Hen, Sefanjas søn. **15** Fra det fjerne skal man komme for at bygge med på Herrens tempel. Så skal I forstå, at Hærskarers Herre har sendt mig til jer.

Det skal ske, hvis I adlyder Herren jeres Gud.

### Zak 7

#### Herren kræver barmhjertighed, ikke faste

**1** I kong Dareios’ fjerde regeringsår kom Herrens ord til Zakarias den fjerde dag i den niende måned, kislev. **2** Betel-Sareser og Regem-Melek og deres folk havde sendt bud for at formilde Herren. **3** De havde spurgt præsterne i Hærskarers Herres tempel og profeterne: »Skal jeg græde og være afholdende i den femte måned, sådan som jeg har gjort det så mange år?« **4** Da kom Hærskarers Herres ord til mig: **5** Sig til hele landets folk og til præsterne: Når I har fastet og holdt klage i femte og syvende måned i disse halvfjerds år, var det da for mig, I fastede? **6** Og når I spiser og drikker, er det da ikke jer selv, der spiser og drikker? **7** Det var jo det, Herren forkyndte ved de tidligere profeter, da Jerusalem lå beboet og tryg med sine byer rundt om sig, og da Sydlandet og Lavlandet var beboet.

**8** Herrens ord kom til Zakarias: **9** Dette siger Hærskarers Herre:

> Fæld redelige domme,  
> vis godhed og barmhjertighed  
> imod hinanden!  
>  **10** I må ikke undertrykke  
> enker og faderløse,  
> fremmede og fattige,  
> og I må ikke udtænke ondt  
> mod hinanden!

**11** Men de ville ikke lytte, i trods vendte de ryggen til og gjorde deres ører tunge, så de ikke kunne høre. **12** Deres hjerte gjorde de hårdt som diamant, så de ikke kunne høre den lov og de bud, som Hærskarers Herre ved sin ånd sendte gennem de tidligere profeter. Så kom der en stor vrede fra Hærskarers Herre. **13** »Ligesom de ikke hørte, da jeg kaldte, skal de kalde, uden at jeg hører,« sagde Hærskarers Herre. **14** »Jeg hvirvler dem bort blandt alle folkeslagene, som de ikke kender, og landet skal ligge øde efter dem, så ingen færdes i det.« De gjorde det dejlige land til en ødemark.

### Zak 8

#### Herren vender tilbage til Jerusalem

**1** Hærskarers Herres ord lød: **2** Dette siger Hærskarers Herre:

> Jeg brænder af stor nidkærhed for Zion,  
> og jeg brænder af stor vrede for dets skyld.

**3** Dette siger Herren:

> Jeg vender tilbage til Zion  
> og tager bolig i Jerusalem.  
> Da skal Jerusalem kaldes den trofaste by  
> og Hærskarers Herres bjerg kaldes det hellige bjerg.

**4** Dette siger Hærskarers Herre:

> På ny skal gamle mænd og kvinder sidde  
> på Jerusalems torve  
> hver med sin stok i hånden,  
> fordi de er gamle.  
>  **5** Byens torve skal fyldes  
> af drenge og piger,  
> der danser på torvene.

**6** Dette siger Hærskarers Herre:

> Fordi dette folks rest i de dage  
> finder det umuligt,  
> skulle jeg så også finde det umuligt?  
> siger Hærskarers Herre.

**7** Dette siger Hærskarers Herre:

> Jeg frelser mit folk  
> fra Østens land  
> og fra Vestens land,  
>  **8** og jeg bringer dem hjem,  
> så de kan bo i Jerusalem.  
> De skal være mit folk,  
> og jeg vil være deres Gud  
> i troskab og retfærdighed.

**9** Dette siger Hærskarers Herre:

> Fat mod,  
> I som i disse dage  
> hører disse ord  
> af profeternes mund,  
> som lød den dag, grunden blev lagt  
> til Hærskarers Herres hus,  
> da templet skulle bygges.  
>  **10** Før de dage  
> fik mennesker og dyr  
> intet for deres slid.  
> Hverken den, der gik ud, eller den, der kom hjem,  
> havde fred for sin fjende;  
> jeg satte alle mennesker  
> op imod hinanden.  
>  **11** Men nu er jeg ikke som før  
> mod dette folks rest,  
> siger Hærskarers Herre.  
>  **12** For kornet står godt,  
> vinstokken giver sin frugt,  
> landet giver sin afgrøde,  
> og himlen giver sin dug.  
> Jeg giver dette folks rest  
> det alt sammen i eje.  
>  **13** Ligesom I var  
> en forbandelse blandt folkene,  
> Judas hus  
> og Israels hus,  
> skal I blive en velsignelse,  
> når jeg frelser jer.  
> Frygt ikke, men fat mod!

**14** Dette siger Hærskarers Herre: Ligesom jeg planlagde ondt imod jer, da jeres fædre vakte min vrede, siger Herren, og jeg ikke fortrød det, **15** sådan planlægger jeg tværtimod at handle godt mod Jerusalem og Judas hus i disse dage. Frygt ikke! **16** Dette er, hvad I skal gøre:

> Tal sandhed med hinanden!  
> Fæld redelige domme i porten,  
> domme, der skaber tryghed.  
>  **17** Tænk ikke ondt i jeres hjerte  
> mod hinanden,  
> elsk ikke den falske ed;  
> for alt dette hader jeg,  
> siger Herren.

#### Faste forvandles til fest

**18** Hærskarers Herres ord kom til mig: **19** Dette siger Hærskarers Herre:

> Fasten i den fjerde måned og fasten i den femte,  
> fasten i den syvende og fasten i den tiende måned  
> skal blive til fryd og glæde  
> og til gode festdage for Judas hus.  
> Elsk sandhed og fred!

**20** Dette siger Hærskarers Herre:

> På ny skal folkeslag komme,  
> indbyggere fra store byer;  
>  **21** indbyggere fra den ene by  
> skal gå til den anden og sige:  
> Kom, lad os gå hen  
> for at formilde Herren  
> og søge Hærskarers Herre;  
> også jeg vil gå med.  
>  **22** Så skal talrige folk  
> og mægtige folkeslag komme  
> for at søge Hærskarers Herre i Jerusalem  
> og formilde Herren.

**23** Dette siger Hærskarers Herre: I de dage skal ti mænd fra alverdens folk gribe fat i en judæers kappeflig og sige: Vi vil følges med jer, for vi har hørt, at Gud er hos jer.

### Zak 9

#### Davidsrigets genoprettelse

**1** Et profetudsagn.

> Herrens ord er i Hadraks land,  
> dets bolig er i Damaskus;  
> En-Aram tilhører Herren  
> ligesom alle Israels stammer;  
>  **2** også Hamat, som grænser op til det,  
> og Tyrus og Sidon, hvis visdom er stor.  
>  **3** Tyrus byggede sig en fæstning,  
> ophobede sølv som støv  
> og guld som gadeskarn.  
>  **4** Men nu tager Herren den i besiddelse,  
> han styrter dens ringmur i havet,  
> og byen fortæres af ild.  
>  **5** Ashkalon ser det og bliver bange,  
> Gaza ryster og skælver,  
> Ekrons håb bliver til skamme.  
> Kongen i Gaza går til grunde,  
> ingen sidder på tronen i Ashkalon,  
>  **6** en bastard sidder på tronen i Ashdod.  
> Jeg tilintetgør filistrenes hovmod;  
>  **7** jeg fjerner blodet fra deres mund,  
> river det ækle kød ud af deres gab.  
> Også de skal tilfalde vor Gud  
> og blive som en slægt i Juda;  
> Ekron bliver som jebusitterne.  
>  **8** Jeg slår lejr omkring mit hus  
> som værn mod dem, der rykker frem og rykker tilbage;  
> aldrig mere skal en tyran rykke frem imod dem.  
> Nu har jeg set det med egne øjne!

>  **9** Bryd ud i jubel, Zions datter,  
> råb af fryd, Jerusalems datter!  
> Se, din konge kommer til dig,  
> retfærdig og sejrrig,  
> sagtmodig, ridende på et æsel,  
> på en æselhoppes føl.  
>  **10** Jeg tilintetgør vognene i Efraim  
> og hestene i Jerusalem,  
> krigsbuerne skal tilintetgøres.  
> Han udråber fred til folkene,  
> han hersker fra hav til hav  
> og fra floden til jordens ender.

>  **11** For dit pagtsblods skyld  
> slipper jeg dine fanger løs  
> fra cisternen, hvor der ikke er vand.  
>  **12** Vend tilbage til borgen,  
> I fanger, der har håb!  
> I dag er der en, der forkynder:  
> »Jeg giver dig igen i dobbelt mål.«  
>  **13** For jeg spænder Juda som en bue,  
> lægger Efraim på som pil,  
> jeg slynger dine sønner, Zion,  
> som spyd mod dine sønner, Javan;  
> jeg gør dig til et krigersværd.  
>  **14** Over dem viser Herren sig,  
> hans pil farer ud som lynet;  
> Gud Herren støder i hornet,  
> han kommer i stormen fra syd.  
>  **15** Hærskarers Herre beskytter dem;  
> de æder og tramper på slyngesten,  
> de drikker og larmer som af vin;  
> de er fyldt med blod som offerskålen, som alterets hjørner.  
>  **16** Herren deres Gud vil frelse dem på den dag,  
> de er hans hjord, hans folk,  
> ja, de er funklende juveler i hans land.  
>  **17** Hvor er det godt og skønt:  
> Kornet får de unge mænd  
> og vinen de unge piger til at trives.

### Zak 10

>  **1** Bed Herren om regn  
> ved forårstid.  
> Herren skaber uvejrsskyer,  
> han sender styrtregn  
> og giver menneskene  
> korn på marken.  
>  **2** Men husguderne fører ond tale,  
> spåmændene ser løgnesyner,  
> fortæller deres falske drømme,  
> og deres trøst er tom.  
> Derfor måtte folket drage omkring som får  
> og lide nød, for de havde ingen hyrde.

>  **3** Mod hyrderne flammer min vrede op,  
> og bukkene vil jeg straffe.  
> Men Hærskarers Herre tager sig af sin hjord, Judas hus,  
> han gør dem til sin prægtige stridshest.  
>  **4** Derfra kommer hjørnesten og teltpløk,  
> derfra kommer krigsbue,  
> derfra udgår hver hersker.  
>  **5** De bliver som helte i krigen,  
> der tramper fjenden ned som gadeskarn.  
> De kæmper, for Herren er med dem,  
> mens rytterne bliver til skamme.  
>  **6** Jeg giver styrke til Judas hus,  
> og Josefs hus vil jeg frelse.  
> Jeg viser dem barmhjertighed og fører dem tilbage,  
> som havde jeg aldrig forstødt dem.  
> Ja, jeg er Herren deres Gud,  
> jeg vil bønhøre dem.  
>  **7** Efraim skal blive som helte,  
> deres hjerte glædes som af vin.  
> Deres sønner skal se det og glædes,  
> deres hjerte skal juble over Herren.  
>  **8** Jeg fløjter ad dem og samler dem,  
> jeg befrier dem, og de bliver så mange, som de var.  
>  **9** Sår jeg dem ud blandt folkene,  
> husker de mig i det fjerne;  
> sammen med deres sønner skal de leve,  
> og de skal vende tilbage.  
>  **10** Jeg fører dem tilbage fra Egypten  
> og samler dem fra Assyrien;  
> jeg bringer dem til Gilead og Libanon,  
> og der bliver ikke plads nok til dem.

>  **11** Han går gennem det truende hav  
> og slår dets bølger,  
> alle Nilens strømme tørrer ud.  
> Assyriens stolthed styrtes,  
> Egyptens scepter viger.  
>  **12** Jeg styrker dem ved Herren,  
> og de skal vandre i hans navn,  
> siger Herren.

### Zak 11

>  **1** Luk dørene op, Libanon,  
> så ilden kan fortære dine cedertræer.  
>  **2** Du skal jamre, enebærtræ,  
> for cedertræet er faldet,  
> og de herlige træer er tilintetgjort;  
> I skal jamre, Bashans ege,  
> for den tætte skov er fældet.  
>  **3** Hør, hyrderne jamrer,  
> for deres prægtige hjord er tilintetgjort;  
> hør, løverne brøler,  
> for Jordans tætte krat er tilintetgjort.

#### Den gode og den slette hyrde

**4** Dette siger Herren min Gud: Vogt slagtefårene! **5** De, der køber dem, slagter dem uden at føle skyld; de, der sælger dem, tænker: »Lovet være Herren, jeg er blevet rig!« Deres hyrder skåner dem ikke. **6** For jeg vil ikke længere skåne landets indbyggere, siger Herren. Jeg prisgiver dem til hinanden og til deres konge. De skal lægge landet i grus, og jeg redder ikke nogen fra dem.

**7** Jeg vogtede så slagtefårene for fårehandlerne. Jeg tog mig to stave, den ene kaldte jeg Skønhed, den anden Bånd; og så vogtede jeg fårene. **8** Jeg fjernede de tre hyrder i en og samme måned. Men jeg mistede tålmodigheden med dem, og de foragtede også mig. **9** Så sagde jeg: »Jeg vil ikke vogte jer længere! De, der skal dø, kan dø; de, der skal forsvinde, kan forsvinde; resten kan æde hinanden.« **10** Så tog jeg min stav, Skønhed, og brækkede den for at bryde den pagt, jeg havde sluttet med alle folkene. **11** Den blev brudt samme dag, og fårehandlerne, der holdt øje med mig, forstod, at det var Herrens befaling. **12** Jeg sagde til dem: »Hvis I synes, så giv mig min løn, og hvis ikke, kan I lade være!« De afvejede da min løn, tredive sekel sølv. **13** Herren sagde til mig: »Kast den hen til støberen, den kostelige pris, de har vurderet mig til.« Og jeg tog de tredive sekel og kastede dem hen til støberen i Herrens hus. **14** Så brækkede jeg den anden stav, Bånd, for at bryde broderskabet mellem Juda og Israel.

**15** Herren sagde til mig: Udstyr dig nu som en uduelig hyrde. **16** For nu lader jeg en hyrde fremstå i landet. De forsvundne skal han ikke tage sig af, de savnede skal han ikke opsøge, de lemlæstede skal han ikke helbrede, og de sunde dyr skal han ikke skaffe føde. Han spiser kødet af de fede dyr og spalter deres klove.

>  **17** Ve den slette hyrde,  
> der forlader fårene!  
> Et sværd imod hans arm  
> og imod hans højre øje!  
> Hans arm skal visne  
> og hans højre øje blindes!

### Zak 12

#### Jerusalems kommende herlighed

**1** Et profetudsagn. Herrens ord om Israel.

Dette siger Herren, som spændte himlen ud og grundlagde jorden, og som dannede menneskets ånd i dets indre:

**2** Se, jeg gør Jerusalem til et berusende bæger for alle de omboende folk; også Juda vil blive ramt, når Jerusalem belejres. **3** På den dag gør jeg Jerusalem til en tung sten for alle folkene; de, der forsøger at løfte den, vil rive sig til blods. Så samles alle jordens folk mod byen.

**4** På den dag, siger Herren, slår jeg alle hestene med vanvid og rytterne med sindssyge. Jeg vil rette mit blik mod Judas hus, men alle folkenes heste slår jeg med blindhed. **5** Da skal Judas slægter tænke: »Jerusalems indbyggere får deres styrke fra Hærskarers Herre, deres Gud.« **6** På den dag gør jeg Judas slægter til et ildbækken i træstykker og til en flammende fakkel i neg. De skal fortære alle de omboende folk til højre og venstre; men Jerusalem skal blive liggende, hvor den ligger, i Jerusalem. **7** Først vil Herren frelse Judas telte; Davids hus’ herlighed og Jerusalems indbyggeres herlighed må ikke blive større end Judas.

**8** På den dag beskytter Herren Jerusalems indbyggere, og de, der snubler, skal på den dag være som David, og Davids hus skal være som Gud, som Herrens engel foran dem.

**9** På den dag agter jeg at udrydde alle de folkeslag, som rykker imod Jerusalem; **10** men over Davids hus og Jerusalems indbyggere vil jeg udgyde nådens og bønnens ånd, og de skal se hen til mig, ham de har gennemboret. De skal holde dødsklage over ham, ligesom man klager over sin eneste søn, og holde bitter sorg over ham, ligesom man sørger over sin førstefødte. **11** På den dag skal klagen i Jerusalem blive lige så stor som klagen over Hadad-Rimmon i Megiddos dal. **12** Landet skal klage, hver slægt for sig: Davidslægten for sig, og dens kvinder for sig; Natanslægten for sig, og dens kvinder for sig; **13** Levislægten for sig, og dens kvinder for sig; Shim’islægten for sig, og dens kvinder for sig; **14** alle de øvrige slægter, hver slægt for sig, og deres kvinder for sig.

### Zak 13

**1** På den dag åbnes der for Davids hus og for Jerusalems indbyggere en kilde, som skal rense for synd og urenhed.

**2** På den dag, siger Hærskarers Herre, udsletter jeg afgudernes navne fra landet, og de skal ikke længere nævnes. Også profeterne og den urene ånd fjerner jeg fra landet. **3** Når nogen i fremtiden profeterer, vil hans far og mor, hans forældre, sige til ham: »Du skal dø, fordi du taler løgn i Herrens navn!« Og hans far og mor, hans forældre, vil hugge ham ned, fordi han har profeteret.

**4** På den dag skal profeterne blive til skamme over deres syner, når de profeterer. De skal ikke klæde sig i lodden kappe og bedrage folk. **5** Men de skal sige: »Jeg er ikke profet, jeg er agerdyrker; jeg har dyrket jord fra min ungdom.« **6** Spørger man ham: »Hvad er det for sår, du har på brystet?« svarer han: »Det er dem, jeg har fået i mine elskeres hus.«

>  **7** Vågn op, sværd! imod min hyrde,  
> mod den mand, der står mig nær,  
> siger Hærskarers Herre.  
> Slå hyrden ned, så fårene spredes,  
> jeg vender min hånd mod de mindste.

**8** I hele landet, siger Herren, skal to tredjedele tilintetgøres og omkomme, og en tredjedel skal blive tilbage.

>  **9** Den tredjedel lægger jeg i ilden,  
> jeg lutrer dem, som man lutrer sølv,  
> og prøver dem, som man prøver guld.  
> De skal påkalde mit navn,  
> og jeg vil svare dem.  
> Jeg siger: »De er mit folk,«  
> og de svarer: »Herren er min Gud.«

### Zak 14

>  **1** Se, der kommer en dag, Herrens dag,  
> da byttet, de har røvet hos dig, fordeles.  
>  **2** Da samler jeg alle folkeslag  
> til krig imod Jerusalem;  
> byen bliver indtaget,  
> husene udplyndret,  
> kvinderne voldtaget.  
> Halvdelen af byen må gå i landflygtighed,  
> men resten af folket skal ikke udryddes fra byen.  
>  **3** Herren vil rykke ud til angreb på disse folkeslag,  
> som når han angriber på kampens dag.

**4** På den dag skal han stå på Oliebjerget, som ligger øst for Jerusalem.

Oliebjerget skal spaltes i to dele fra øst til vest, så der dannes en meget stor dal. Den ene halvdel af bjerget skal rykke mod nord, den anden mod syd, **5** og I skal flygte ind i min bjergdal – dalen når indtil Asal – ja, flygte, som I flygtede for jordskælvet, dengang Uzzija var konge i Juda.

> Da kommer Herren min Gud  
> og alle de hellige med ham.  
>  **6** På den dag skal der hverken være hede  
> eller kulde og frost.  
>  **7** Der skal være én lang dag  
> – Herren kender den –  
> ikke dag og nat;  
> selv ved aftenstid  
> skal det være lyst.  
>  **8** På den dag skal levende vand  
> strømme ud fra Jerusalem,  
> halvdelen ud i havet i øst  
> og halvdelen ud i havet i vest  
> både sommer og vinter.  
>  **9** Da skal Herren være konge  
> over hele jorden;  
> på den dag  
> skal Herren være én  
> og hans navn være ét.

**10** Hele landet skal blive som Araba-lavningen, fra Geba til Rimmon i Sydlandet. Men Jerusalem skal knejse dér, hvor det lå, fra Benjamin-porten til stedet, hvor den tidligere port, Hjørneporten, var, og fra Hanan’el-tårnet til de kongelige vinperser. **11** Der skal bo folk i byen; den skal ikke længere være bandlyst, men Jerusalems indbyggere skal bo i tryghed.

**12** Med denne plage vil Herren ramme alle de folkeslag, der fører krig imod Jerusalem: Deres kød skal rådne, mens de endnu står oprejst, øjnene skal rådne i øjenhulerne, og tungen skal rådne i munden på dem.

>  **13** På den dag sender Herren  
> en vældig rædsel over dem;  
> de griber fat i hinanden  
> og kæmper indbyrdes;  
>  **14** selv Juda skal kæmpe mod Jerusalem.  
> Og rigdommen samles sammen fra alle de omboende folk,  
> guld, sølv og klæder i store mængder.

**15** Den samme plage skal ramme heste og muldyr, kameler og æsler og alt det kvæg, der er i deres lejre.

**16** Men alle, der er tilbage af de folkeslag, der rykker imod Jerusalem, skal drage derop år efter år og tilbede kongen, Hærskarers Herre, og fejre løvhyttefesten. **17** Hvis nogen af jordens slægter ikke drager op til Jerusalem og tilbeder kongen, Hærskarers Herre, skal der ikke falde regn over dem. **18** Hvis Egyptens slægt ikke drager derop, skal de rammes af den plage, som Herren rammer de folk med, der ikke drager op for at fejre løvhyttefesten. **19** Det skal være straffen over Egypten og over alle de andre folk, der ikke drager op for at fejre løvhyttefesten.

**20** På den dag skal der på hestenes bjælder stå Helliget Herren, og gryderne i Herrens tempel skal være som offerskålene foran alteret. **21** Hver gryde i Jerusalem og i Juda skal helliges Hærskarers Herre, og alle, der kommer for at ofre, skal bruge dem til at koge i.

På den dag skal der ikke længere komme kana’anæere i Hærskarers Herres tempel.

------------------------------------------------------------------------

## Malakias’ Bog

### Mal 1

**1** Et profetudsagn. Herrens ord til Israel ved Malakias.

#### Herren hader Edom og elsker Israel

>  **2** Jeg elsker jer, siger Herren.  
> I spørger: »Hvordan elsker du os?«  
> Esau er jo Jakobs bror, siger Herren,  
> men jeg elsker Jakob  
>  **3** og hader Esau.  
> Hans bjergland gør jeg til ødemark,  
> jeg giver hans arvelod til ørkenens sjakaler.  
>  **4** Når Edom siger: Vi er knust,  
> men vi genopbygger ruinerne,  
> så siger Hærskarers Herre:  
> Lad dem bygge! Men jeg river ned!  
> Man skal kalde dem gudløshedens land,  
> det folk, Herren for evigt er vred på.  
>  **5** Med egne øjne skal I se det, og I skal sige: Herren er stor!  
> ud over Israels grænser.

#### Dom over præsterne

>  **6** En søn ærer sin far  
> og en træl sin herre.  
> Men er jeg far,  
> hvor er da min ære?  
> Og er jeg herre,  
> hvor er da frygten for mig?  
> Sådan siger Hærskarers Herre  
> til jer præster, der ringeagter mit navn.  
> I spørger: »Hvordan ringeagter vi dit navn?«  
>  **7** I bringer uren føde på mit alter!  
> I spørger: »Hvordan gør vi dig uren?«  
> Det gør I, når I siger:  
> »Herrens bord må man godt ringeagte!«  
>  **8** Når I bringer blinde dyr som ofre,  
> er det så ikke noget ondt?  
> Når I bringer halte og syge dyr,  
> er det så ikke noget ondt?  
> Prøv at bringe det til din statholder!  
> Tror du, han vil tage nådigt imod dig  
> og vise dig velvilje?  
> siger Hærskarers Herre.  
>  **9** Men formild dog Gud,  
> så han kan være os nådig!  
> Når det er jer, det kommer fra,  
> vil han så vise jer velvilje?  
> siger Hærskarers Herre.  
>  **10** Gid en af jer ville lukke døren,  
> så I ikke tændte min alterild forgæves.  
> Jeg bryder mig ikke om jer,  
> siger Hærskarers Herre,  
> og jeres offergave tager jeg ikke imod.

**11** Fra øst til vest er mit navn stort blandt folkene. Overalt bliver der tændt offerild og bragt rene offergaver i mit navn, for mit navn er stort blandt folkene, siger Hærskarers Herre. **12** Men I vanhelliger det, når I siger: »Herrens bord er urent, og hans føde må man godt ringeagte.« **13** I siger: »Hvilket besvær!« og blæser på det, siger Hærskarers Herre. I kommer med stjålne dyr og med de halte og syge og bringer dem som offergave. Skulle jeg tage imod det fra jer? siger Herren. **14** Forbandet den bedrager, der har lovet Herren et handyr af sin hjord, men i stedet ofrer et lemlæstet dyr. For jeg er en stor konge, siger Hærskarers Herre, og mit navn frygtes blandt folkene.

### Mal 2

**1** Denne befaling gælder jer præster: **2** Hvis I ikke adlyder og ikke lægger jer på sinde at give mit navn ære, siger Hærskarers Herre, sender jeg forbandelsen over jer og gør jeres velsignelse til forbandelse; ja, jeg gør den til forbandelse, fordi I ikke lægger jer det på sinde. **3** Derfor truer jeg jeres afkom, og jeg kaster skarn i ansigtet på jer, skarnet fra jeres festofferdyr, og med det skal man bære jer bort. **4** Så vil I forstå, at jeg har sendt denne befaling til jer, for at min pagt med Levi skal stå ved magt, siger Hærskarers Herre.

>  **5** Min pagt med ham var,  
> at jeg gav ham livet og freden,  
> og at han skulle frygte mig  
> og skælve for mit navn.  
>  **6** Fra hans mund kom sand belæring,  
> der fandtes ikke uret på hans læber.  
> I fred og retfærdighed levede han med mig,  
> og han førte mange væk fra synd.  
>  **7** For præstens læber tager vare på kundskab,  
> og af hans mund søger man belæring.  
> For han er Hærskarers Herres sendebud.  
>  **8** Men I veg bort fra vejen,  
> ved jeres belæring fik I mange til at snuble,  
> og I brød Levipagten,  
> siger Hærskarers Herre.  
>  **9** Derfor gør jeg jer foragtede,  
> ringeagtede af hele folket,  
> fordi I ikke følger mine veje,  
> men gør forskel på folk, når I lærer.

#### Fordømmelse af blandede ægteskaber og skilsmisse

>  **10** Har vi ikke alle den samme fader?  
> Er det ikke den samme Gud, der har skabt os?  
> Hvorfor er vi da troløse mod hinanden  
> og bryder vore fædres pagt?  
>  **11** Juda er troløs,  
> afskyelige handlinger  
> begår de i Israel og Jerusalem.  
> For Juda har krænket den helligdom, Herren elsker,  
> og taget en fremmed guds datter til hustru.

**12** Herren vil udrydde den, der gør dette, som våger og svarer i Jakobs telte, og som bringer offergave til Hærskarers Herre.

>  **13** Desuden gør I dette:  
> I dækker Herrens alter med tårer,  
> med gråd og suk,  
> så han ikke mere vender sig mod offeret  
> og tager nådigt imod jeres gaver.  
>  **14** I spørger: »Hvorfor?«  
> Fordi Herren var vidne  
> mellem dig og din ungdoms hustru,  
> som du er troløs imod,  
> skønt hun er bundet til dig som ægtehustru.

**15** Dette gør ingen, så længe han er i live. Men hvad søger han da? Guds sæd! Men I skal vogte jer, så længe I lever, og ingen skal være troløs imod sin ungdoms hustru.

>  **16** Hvis nogen fatter modvilje mod sin hustru og sender hende bort,  
> siger Herren, Israels Gud,  
> så dækker han sin klædning med uret,  
> siger Hærskarers Herre.  
> I skal vogte jer, så længe I lever,  
> og ikke være troløse.

#### Herren kommer til dom

**17** I plager Herren med jeres ord.

> I spørger: »Hvordan plager vi ham?«  
> Det gør I, når I siger:  
> »Enhver, der handler ondt,  
> er god i Herrens øjne;  
> dem holder han af,«  
> eller: »Hvor er dommens Gud?«

### Mal 3

**1** Se, jeg sender min engel,

> han skal bane vejen for mig.  
> Herren, som I søger,  
> kommer med ét til sit tempel,  
> pagtsenglen, som I længes efter, kommer,  
> siger Hærskarers Herre.  
>  **2** Hvem kan udholde den dag, han kommer?  
> Hvem kan bestå, når han viser sig?  
> Han er som ilden i smelteovnen,  
> som den lud, man bruger til blegning.

**3** Han sidder og smelter sølvet og renser det. Han renser levitterne og lutrer dem som guld og sølv, så de på rette vis kan frembære offergaver til Herren. **4** Da skal Judas og Jerusalems offergave være Herren til behag som i ældgamle dage, i fortids år.

>  **5** Nu kommer jeg til jer og holder dom,  
> jeg træder snart frem som vidne  
> mod troldmænd og horkarle,  
> mod dem, der sværger falsk,  
> mod dem, der unddrager daglejeren hans løn,  
> og dem, der afviser den fremmede,  
> enken og den faderløse.  
> Men mig frygter de ikke,  
> siger Hærskarers Herre.

#### Formaning til redelighed med afgifterne

**6** Jeg, Herren, er ikke blevet en anden,

> men I er ikke holdt op med at være Jakobs sønner!  
>  **7** Siden jeres fædres dage er I veget fra mine love;  
> I holdt dem ikke.  
> Vend om til mig,  
> så vil jeg vende om til jer,  
> siger Hærskarers Herre.  
> I spørger: »Hvordan skal vi vende om?«  
>  **8** Kan et menneske bedrage Gud,  
> siden I vil bedrage mig?  
> I spørger: »Hvordan bedrager vi dig?«  
> Med tiende og afgifter.  
>  **9** Forbandet skal I være,  
> når I bedrager mig,  
> det gælder hele folket.  
>  **10** Bring hele jeres tiende til forrådskammeret,  
> så der kan være føde i mit hus.  
> Sæt mig på en prøve,  
> om ikke jeg åbner himlens vinduer for jer  
> og udøser velsignelse uden mål over jer,  
> siger Hærskarers Herre.  
>  **11** Jeg skræmmer æderne,  
> så de ikke ødelægger jordens afgrøde for jer,  
> og vinstokken ikke slår fejl på marken,  
> siger Hærskarers Herre.  
>  **12** Da skal alle folkene prise jer lykkelige,  
> fordi I har et dejligt land,  
> siger Hærskarers Herre.

#### Herrens dag til dom og frelse

>  **13** Det er hårde ord, I bruger mod mig,  
> siger Herren.  
> I spørger: »Hvad har vi sagt om dig?«  
>  **14** I siger: »Det er nytteløst at tjene Gud.  
> Hvad opnår vi ved at holde hans bud  
> og gå sørgeklædt  
> for Hærskarers Herres ansigt?  
>  **15** Nej, de overmodige  
> vil vi nu prise lykkelige;  
> de klarer sig godt, skønt de handler ugudeligt,  
> de sætter Gud på prøve og kommer godt fra det.«

**16** De, der frygter Herren, talte dengang med hinanden, og Herren lyttede opmærksomt. Der blev skrevet en bog, for at Herren skulle erindre dem, der frygter ham og agter hans navn.

>  **17** Den dag jeg griber ind, siger Hærskarers Herre,  
> skal de være min ejendom;  
> jeg vil skåne dem,  
> som en far skåner den søn, der tjener ham.  
>  **18** Da kan I atter skelne retfærdig fra uretfærdig,  
> ham, der tjener Gud, fra ham, der ikke gør det.  
>  **19** Nu kommer den dag, der brænder som en ovn;  
> da bliver alle de overmodige  
> og alle, der handler ugudeligt, til strå.  
> Dagen, der kommer, skal sætte ild til dem,  
> siger Hærskarers Herre,  
> så der hverken bliver rod eller grene tilbage.  
>  **20** Men for jer, der frygter mit navn,  
> skal retfærdighedens sol stråle frem,  
> under dens vinger er der helbredelse.  
> I skal komme ud og springe omkring  
> som fedekalve;  
>  **21** I skal trampe de ugudelige ned,  
> så de bliver som støv under jeres fødder,  
> den dag jeg griber ind,  
> siger Hærskarers Herre.

#### Profeten Elias skal komme

>  **22** Husk min tjener Moses’ lov,  
> som jeg gav ham på Horeb,  
> lovbudene og retsreglerne  
> for hele Israel.  
>  **23** Se, jeg sender  
> profeten Elias til jer,  
> før Herrens dag kommer,  
> den store og frygtelige.  
>  **24** Han skal vende fædres hjerte til deres sønner  
> og sønners hjerte til deres fædre,  
> så jeg ikke skal komme  
> og slå landet med forbandelse.
