---
layout: page
title: Det gamle testamente 4
---

------------------------------------------------------------------------

[GTa: 1 Mos – 5 Mos](http://bochen.dk/gta/)  
[GTb: Jos – Est](http://bochen.dk/gtb/)  
[GTc: Job – Højs](http://bochen.dk/gtc/)  
[GTd: Es – Mal](http://bochen.dk/gtd/)  
[NT](http://bochen.dk/nt/)

------------------------------------------------------------------------

Es: [1](#es-1) [2](#es-2) [3](#es-3) [4](#es-4) [5](#es-5) [6](#es-6) [7](#es-7) [8](#es-8) [9](#es-9) [10](#es-10) [11](#es-11) [12](#es-12) [13](#es-13) [14](#es-14) [15](#es-15) [16](#es-16) [17](#es-17) [18](#es-18) [19](#es-19) [20](#es-20) [21](#es-21) [22](#es-22) [23](#es-23) [24](#es-24) [25](#es-25) [26](#es-26) [27](#es-27) [28](#es-28) [29](#es-29) [30](#es-30) [31](#es-31) [32](#es-32) [33](#es-33) [34](#es-34) [35](#es-35) [36](#es-36) [37](#es-37) [38](#es-38) [39](#es-39) [40](#es-40) [41](#es-41) [42](#es-42) [43](#es-43) [44](#es-44) [45](#es-45) [46](#es-46) [47](#es-47) [48](#es-48) [49](#es-49) [50](#es-50) [51](#es-51) [52](#es-52) [53](#es-53) [54](#es-54) [55](#es-55) [56](#es-56) [57](#es-57) [58](#es-58) [59](#es-59) [60](#es-60) [61](#es-61) [62](#es-62) [63](#es-63) [64](#es-64) [65](#es-65) [66](#es-66)  
Jer: [1](#jer-1) [2](#jer-2) [3](#jer-3) [4](#jer-4) [5](#jer-5) [6](#jer-6) [7](#jer-7) [8](#jer-8) [9](#jer-9) [10](#jer-10) [11](#jer-11) [12](#jer-12) [13](#jer-13) [14](#jer-14) [15](#jer-15) [16](#jer-16) [17](#jer-17) [18](#jer-18) [19](#jer-19) [20](#jer-20) [21](#jer-21) [22](#jer-22) [23](#jer-23) [24](#jer-24) [25](#jer-25) [26](#jer-26) [27](#jer-27) [28](#jer-28) [29](#jer-29) [30](#jer-30) [31](#jer-31) [32](#jer-32) [33](#jer-33) [34](#jer-34) [35](#jer-35) [36](#jer-36) [37](#jer-37) [38](#jer-38) [39](#jer-39) [40](#jer-40) [41](#jer-41) [42](#jer-42) [43](#jer-43) [44](#jer-44) [45](#jer-45) [46](#jer-46) [47](#jer-47) [48](#jer-48) [49](#jer-49) [50](#jer-50) [51](#jer-51) [52](#jer-52)  
Klages: [1](#klages-1) [2](#klages-2) [3](#klages-3) [4](#klages-4) [5](#klages-5)  
Ez: [1](#ez-1) [2](#ez-2) [3](#ez-3) [4](#ez-4) [5](#ez-5) [6](#ez-6) [7](#ez-7) [8](#ez-8) [9](#ez-9) [10](#ez-10) [11](#ez-11) [12](#ez-12) [13](#ez-13) [14](#ez-14) [15](#ez-15) [16](#ez-16) [17](#ez-17) [18](#ez-18) [19](#ez-19) [20](#ez-20) [21](#ez-21) [22](#ez-22) [23](#ez-23) [24](#ez-24) [25](#ez-25) [26](#ez-26) [27](#ez-27) [28](#ez-28) [29](#ez-29) [30](#ez-30) [31](#ez-31) [32](#ez-32) [33](#ez-33) [34](#ez-34) [35](#ez-35) [36](#ez-36) [37](#ez-37) [38](#ez-38) [39](#ez-39) [40](#ez-40) [41](#ez-41) [42](#ez-42) [43](#ez-43) [44](#ez-44) [45](#ez-45) [46](#ez-46) [47](#ez-47) [48](#ez-48)  
Dan: [1](#dan-1) [2](#dan-2) [3](#dan-3) [4](#dan-4) [5](#dan-5) [6](#dan-6) [7](#dan-7) [8](#dan-8) [9](#dan-9) [10](#dan-10) [11](#dan-11) [12](#dan-12)  
Hos: [1](#hos-1) [2](#hos-2) [3](#hos-3) [4](#hos-4) [5](#hos-5) [6](#hos-6) [7](#hos-7) [8](#hos-8) [9](#hos-9) [10](#hos-10) [11](#hos-11) [12](#hos-12) [13](#hos-13) [14](#hos-14)  
Joel: [1](#joel-1) [2](#joel-2) [3](#joel-3) [4](#joel-4)  
Am: [1](#am-1) [2](#am-2) [3](#am-3) [4](#am-4) [5](#am-5) [6](#am-6) [7](#am-7) [8](#am-8) [9](#am-9)  
Obad: [1](#obad-1)  
Jon: [1](#jon-1) [2](#jon-2) [3](#jon-3) [4](#jon-4)  
Mika: [1](#mika-1) [2](#mika-2) [3](#mika-3) [4](#mika-4) [5](#mika-5) [6](#mika-6) [7](#mika-7)  
Nah: [1](#nah-1) [2](#nah-2) [3](#nah-3)  
Hab: [1](#hab-1) [2](#hab-2) [3](#hab-3)  
Sef: [1](#sef-1) [2](#sef-2) [3](#sef-3)  
Hagg: [1](#hagg-1) [2](#hagg-2)  
Zak: [1](#zak-1) [2](#zak-2) [3](#zak-3) [4](#zak-4) [5](#zak-5) [6](#zak-6) [7](#zak-7) [8](#zak-8) [9](#zak-9) [10](#zak-10) [11](#zak-11) [12](#zak-12) [13](#zak-13) [14](#zak-14)  
Mal: [1](#mal-1) [2](#mal-2) [3](#mal-3)

------------------------------------------------------------------------

## Esajas‘ Bog

### Es 1

### Es 2

### Es 3

### Es 4

### Es 5

### Es 6

### Es 7

### Es 8

### Es 9

### Es 10

### Es 11

### Es 12

### Es 13

### Es 14

### Es 15

### Es 16

### Es 17

### Es 18

### Es 19

### Es 20

### Es 21

### Es 22

### Es 23

### Es 24

### Es 25

### Es 26

### Es 27

### Es 28

### Es 29

### Es 30

### Es 31

### Es 32

### Es 33

### Es 34

### Es 35

### Es 36

### Es 37

### Es 38

### Es 39

### Es 40

### Es 41

### Es 42

### Es 43

### Es 44

### Es 45

### Es 46

### Es 47

### Es 48

### Es 49

### Es 50

### Es 51

### Es 52

### Es 53

### Es 54

### Es 55

### Es 56

### Es 57

### Es 58

### Es 59

### Es 60

### Es 61

### Es 62

### Es 63

### Es 64

### Es 65

### Es 66

------------------------------------------------------------------------

## Jeremias‘ Bog

### Jer 1

### Jer 2

### Jer 3

### Jer 4

### Jer 5

### Jer 6

### Jer 7

### Jer 8

### Jer 9

### Jer 10

### Jer 11

### Jer 12

### Jer 13

### Jer 14

### Jer 15

### Jer 16

### Jer 17

### Jer 18

### Jer 19

### Jer 20

### Jer 21

### Jer 22

### Jer 23

### Jer 24

### Jer 25

### Jer 26

### Jer 27

### Jer 28

### Jer 29

### Jer 30

### Jer 31

### Jer 32

### Jer 33

### Jer 34

### Jer 35

### Jer 36

### Jer 37

### Jer 38

### Jer 39

### Jer 40

### Jer 41

### Jer 42

### Jer 43

### Jer 44

### Jer 45

### Jer 46

### Jer 47

### Jer 48

### Jer 49

### Jer 50

### Jer 51

### Jer 52

------------------------------------------------------------------------

## Klagesangene

### Klages 1

v1  Ak! Hun sidder alene,  
byen der var fuld af folk;  
hun er som en enke,  
hun der var mægtig blandt folkene.  
Dronningen blandt landene  
gør nu hoveriarbejde.  
v2  Hun græder om natten,  
tårer løber ned ad hendes kind;  
ingen trøster hende,  
ingen af hendes elskere;  
alle hendes venner viste sig troløse mod hende,  
de er blevet hendes fjender.  
v3  I lidelse og dyb trældom  
blev Juda ført bort;  
nu sidder hun blandt folkene  
uden at finde hvile.  
Alle hendes forfølgere har indhentet hende  
midt i trængslerne.  
v4  Vejene til Zion sørger,  
ingen drager op til festerne,  
alle hendes porte ligger øde hen,  
hendes præster sukker,  
hendes jomfruer er tynget af sorg,  
hun er fortvivlet.  
v5  Hendes fjender har fået magten,  
hendes modstandere føler sig trygge,  
for Herren kuede hende  
for hendes mange synders skyld;  
hendes børn går som fanger  
foran fjenden.  
v6  Zions datter  
har mistet al sin pragt.  
Hendes stormænd er som hjorte,  
der ingen græsgang kan finde;  
afmægtige går de  
foran forfølgeren.  
v7  I sin lidelse og hjemløshed  
mindes Jerusalem  
alle de kostbarheder,  
hun havde i gamle dage.  
Da hendes folk faldt i fjendens hånd,  
og ingen hjalp hende,  
så fjenderne med skadefryd på hende  
og lo over hendes undergang.  
v8  Jerusalem har syndet,  
derfor blev hun til afsky;  
selv hendes beundrere foragtede hende,  
da de så hende nøgen.  
Derfor må hun sukke  
og vende sig bort.  
v9  Urenheden hænger ved hendes skørter,  
hun tænkte ikke på, hvordan det ville ende;  
dybt er hun faldet,  
ingen trøster hende.  
Herre, se min lidelse,  
fjenden hoverer!  
v10  Modstanderen rakte hånden ud  
efter alle hendes kostbarheder;  
ja, hun så, at folkene  
gik ind i hendes helligdom,  
skønt du havde forbudt dem  
at komme i din forsamling.  
v11  Hele hendes folk sukker,  
mens de søger efter brød;  
de må betale føden med deres kostbarheder  
for at holde sig i live.  
Se, Herre, og mærk dig,  
hvordan jeg bliver foragtet!

v12  Rører det jer ikke, alle I, der går forbi?  
Se jer omkring,  
om der findes en smerte  
som den, der ramte mig,  
da Herren kuede mig  
på sin glødende vredes dag.  
v13  Fra det høje sendte han ild  
ned i mine knogler.  
Han bredte et net ud for mine fødder,  
han drev mig tilbage;  
han lod mig ligge forladt,  
dagen lang er jeg syg.  
v14  Mine synders åg er bundet,  
de er flettet sammen i hans hånd,  
de ligger på min nakke,  
han har brudt min kraft.  
Herren har overgivet mig  
til dem, jeg ikke kan holde stand mod.  
v15  Herren, som var i min midte,  
forkastede alle mine helte.  
Han bød til fest på mig  
og knuste mine unge mænd;  
i persen nedtrådte Herren  
jomfruen, Judas datter.  
v16  Derfor græder jeg,  
tårer strømmer fra mine øjne;  
den, der kan trøste og holde mig i live,  
er langt borte.  
Mine sønner ligger forladte,  
fjenden var for stærk.  
v17  Zion breder hænderne ud i bøn,  
men ingen trøster hende.  
Herren opbød Jakobs naboer  
til modstand mod ham;  
Jerusalem er blevet  
til afsky blandt dem.  
v18  Herren er retfærdig,  
for jeg har trodset hans ord.  
Hør, alle folk,  
og se min smerte!  
Mine unge kvinder og mænd  
måtte gå i fangenskab.  
v19  Jeg kaldte på mine elskere,  
men de forrådte mig;  
mine præster og mine ældste  
omkom i byen,  
da de søgte efter føde  
for at holde sig i live.  
v20  Se dog, Herre, jeg er i nød!  
Det gærer i mit indre,  
mit hjerte vender sig i mit bryst,  
fordi jeg var trodsig.  
Ude gør sværdet barnløs,  
inde hersker døden.  
v21  De hører mig sukke,  
men ingen trøster mig;  
alle mine fjender hører om min ulykke  
og fryder sig over, hvad du gjorde.  
Lad den dag komme, du har bebudet,  
så det må gå dem som mig!  
v22  Du skal se al deres ondskab  
og gøre mod dem,  
som du har gjort mod mig  
for alle mine synders skyld.  
Talrige er mine suk,  
mit hjerte er sygt.

### Klages 2

v1  Ak! I sin vrede har Herren  
indhyllet Zions datter i mørke.  
Fra himlen har han slængt  
Israels herlighed til jorden,  
på sin vredes dag  
huskede han ikke på sin fodskammel.  
v2  Uden skånsel har Herren ødelagt  
alle Jakobs boliger;  
i sin harme har han nedrevet  
Judas datters fæstninger  
og jævnet dem med jorden.  
Han har vanæret riget og dets stormænd;  
v3  i glødende vrede har han afhugget  
hvert horn i Israel.  
Han trak sin højre hånd  
tilbage foran fjenden,  
det brændte i Jakob som flammende ild,  
der fortærede overalt.  
v4  Som en fjende spændte han sin bue,  
hans højre hånd var fast,  
som en modstander dræbte han  
al øjnenes lyst.  
I Zions datters telt  
udøste han sin harme som ild.  
v5  Herren var som en fjende,  
han ødelagde Israel;  
han ødelagde alle dets borge  
og tilintetgjorde dets fæstninger.  
Han fremkaldte suk og stor klage  
hos Judas datter.  
v6  Han rev sin hytte ned som et skur,  
han tilintetgjorde sit åbenbaringssted.  
Herren lod fest og sabbat  
gå i glemme på Zion;  
i sin rasende vrede forstødte han  
konge og præst.  
v7  Herren forkastede sit alter  
og vragede sin helligdom;  
han overgav borgenes mure  
i fjendens hånd.  
De råbte højt i Herrens hus  
som på festens dag.  
v8  Herren havde besluttet at tilintetgøre  
Zions datters mur;  
han udspændte målesnoren,  
holdt ikke sin hånd tilbage fra ødelæggelse.  
Ringmur og mur lod han sørge,  
begge sygnede hen.  
v9  Byens porte sank i jorden,  
han ødelagde og splintrede dens portbomme.  
Dens konge og stormænd er blandt fremmede folk;  
der lyder ingen belæring,  
og dens profeter modtager  
ingen syner fra Herren.  
v10  Zions datters ældste  
sidder tavse på jorden,  
de kommer støv på hovedet  
og klæder sig i sæk;  
Jerusalems jomfruer  
bøjer hovedet mod jorden.

v11  Mine øjne er slørede af tårer,  
det gærer i mit indre.  
Min livskraft tømmes ud i støvet,  
for mit folks datter er lemlæstet;  
børn og spæde ligger  
afkræftede på byens torve.  
v12  De spørger deres mor:  
Hvor får vi korn og vin?  
De ligger afkræftede på byens torve,  
som var de sårede;  
deres liv ebber ud  
ved moderens bryst.

v13  Hvad kan jeg opmuntre dig med?  
Hvad kan jeg sammenligne dig med,  
Jerusalems datter?  
Hvad kan jeg ligne dig med,  
så jeg kan trøste dig,  
du jomfru, Zions datter?  
Thi din ulykke er stor som havet,  
hvem kan helbrede dig?  
v14  Profeternes syner om dig  
var falskhed og blændværk.  
De afslørede ikke din skyld,  
så de kunne vende din skæbne;  
de udsagn, de modtog i syner,  
var falske og vildledende.  
v15  Alle, der går forbi,  
slår hænderne sammen,  
de pifter hånligt og ryster på hovedet  
ad Jerusalems datter:  
»Er det den by, man kaldte  
den fuldendt skønne,  
en fryd for hele jorden?«  
v16  Alle dine fjender  
spærrer gabet op imod dig;  
de pifter hånligt og skærer tænder,  
de siger: »Vi har ødelagt den.  
Dette er den dag, vi ventede på;  
endelig har vi oplevet den!«  
v17  Herren har gjort, som han planlagde;  
han har gjort alvor af den trussel,  
han fremsatte i gamle dage.  
Uden skånsel har han revet ned,  
ladet fjenden glæde sig over dig  
og løftet dine modstanderes horn.

v18  Råb højt til Herren,  
klag, Zions datter!  
Lad tårerne strømme som bækken  
dag og nat;  
und dig ikke hvile,  
lad ikke dit øje finde ro!  
v19  Stå op og klag om natten,  
når vagterne skifter,  
udøs dit hjerte som vand  
for Herrens ansigt!  
Løft dine hænder til ham  
i bøn for dine børns liv;  
de ligger afkræftede af sult  
på hvert gadehjørne.  
v20  Se, Herre, og mærk dig,  
mod hvem du gør dette.  
Skal kvinder æde deres livsfrugt,  
de børn, de selv bragte til verden?  
Skal præst og profet  
dræbes i Herrens helligdom?  
v21  Unge og gamle ligger  
i gadernes støv.  
Mine unge kvinder og mænd  
er faldet for sværdet;  
du dræbte dem på din vredes dag,  
slagtede dem uden skånsel.  
v22  Som på festens dag indbød du  
rædslerne alle vegne fra.  
Ingen undslap og overlevede  
på Herrens vredes dag;  
de børn, jeg bragte til verden og opfostrede,  
har min fjende tilintetgjort.

### Klages 3

v1  Jeg er manden, der har oplevet lidelse  
under hans vredes kæp.  
v2  Mig har han ført ind  
i mørke, der er intet lys;  
v3  mod mig vender han  
dagen lang sin hånd.  
v4  Han har tæret mit kød og min hud  
og knust mine knogler.  
v5  Bitterhed og trængsler  
har han bygget op omkring mig;  
v6  han lader mig sidde i mørke  
som dem, der for længst er døde.  
v7  Han har spærret mig inde, jeg kan ikke slippe ud,  
han har lagt mig i tunge lænker.  
v8  Selv når jeg skriger om hjælp,  
afviser han min bøn.  
v9  Han spærrede mine veje med kvadersten  
og gjorde mine stier krumme.  
v10  Han var en lurende bjørn,  
en løve i skjul;  
v11  han førte mig på vildspor, sønderrev mig  
og lod mig ligge forladt.  
v12  Han spændte sin bue og stillede mig op  
som skydeskive for pilen;  
v13  han skød sit koggers sønner  
ind i mine nyrer.  
v14  Jeg er til latter for hele mit folk,  
de synger nidviser om mig dagen lang.  
v15  Han mættede mig med bitre urter,  
gav mig malurt at drikke;  
v16  han lod mine tænder tygge grus,  
da han trykkede mig ned i støvet.  
v17  Du forstødte mig bort fra freden,  
så jeg glemte, hvad lykke er;  
v18  jeg siger: Mit livsmod er tabt,  
jeg har intet håb til Herren.  
v19  Tanken om min lidelse og hjemløshed  
er malurt og gift;  
v20  men jeg må tænke på den,  
og min sjæl fortvivler.

v21  Men dette lægger jeg mig på sinde,  
derfor vil jeg vente:  
v22  Herrens troskab er ikke hørt op,  
hans barmhjertighed er ikke forbi,  
v23  den er ny hver morgen;  
din trofasthed er stor.  
v24  Jeg siger: Herren er min lod,  
derfor venter jeg på ham.  
v25  Herren er god mod den, der håber på ham,  
mod det menneske, der søger ham.  
v26  Det er godt at vente i tavshed  
på Herrens frelse,  
v27  det er godt for en mand  
at bære åg i sin ungdom;  
v28  han skal sidde ensom og tavs,  
når Herren lægger det på ham,  
v29  han skal ligge med munden i støvet,  
måske er der håb!  
v30  Han skal vende kinden mod ham, der slår ham,  
han skal mættes med spot.  
v31  For Herren  
forstøder ikke for evigt;  
v32  nej, selv når han kuer,  
forbarmer han sig i sin store troskab;  
v33  det er ikke af hjertet,  
han mishandler og kuer mennesker.

v34  Når alle fangne i landet  
trædes under fode,  
v35  når mandens ret bøjes  
for øjnene af den Højeste,  
v36  når mennesket krænkes i retten,  
ser Herren det så ikke?  
v37  Hvem taler, så det sker,  
uden at Herren har befalet det?  
v38  Udgår ulykke og lykke ikke  
af den Højestes mund?  
v39  Hvorfor klager det menneske, der lever?  
Hvorfor klager en mand over straffen for sin synd?  
v40  Lad os ransage og udforske vore veje  
og vende om til Herren;  
v41  lad os løfte vore hjerter i hænderne  
til Gud i himlen.  
v42  Vi har syndet og været trodsige,  
du tilgav ikke.  
v43  Du hyllede dig i vrede og forfulgte os,  
du dræbte uden skånsel;  
v44  du hyllede dig i skyer,  
så bønnen ikke nåede dig.  
v45  Du har gjort os til skarn  
og til affald blandt folkene,  
v46  alle vore fjender  
spærrer gabet op mod os;  
v47  ødelæggelsen og ulykken  
er blevet til gru og grube for os.  
v48  Tårer strømmer fra mine øjne,  
for mit folks datter er lemlæstet;  
v49  tårerne bliver ved at løbe,  
de hører ikke op,  
v50  så længe Herren ikke  
ser ned fra himlen.  
v51  Synet af kvinderne i min by  
piner min sjæl.  
v52  Folk, der uden grund er mine fjender,  
jagede mig som fuglen,  
v53  de styrtede mig i graven  
og kastede sten over mig.  
v54  Vand skyllede over mit hoved,  
jeg sagde: Det er ude med mig!

v55  Jeg råbte dit navn, Herre,  
fra den dybe grav;  
v56  du hørte mit råb:  
»Luk ikke dit øre for min stønnen, for mit nødskrig!«  
v57  Du kom mig nær, da jeg kaldte,  
du sagde: »Frygt ikke!«

v58  Herre, du skal føre min sag,  
du skal udfri mit liv;  
v59  Herre, du ser den uret, der er overgået mig,  
skaf mig ret!  
v60  Du ser deres hævntørst,  
alle deres planer mod mig.  
v61  Du hører deres spot, Herre,  
alle deres planer mod mig;  
v62  mine modstanderes truende ord  
er rettet mod mig dagen lang.  
v63  Hør dog, de synger nidviser om mig,  
hvor de end sidder og står!  
v64  Gengæld dem deres gerning, Herre,  
det de har gjort,  
v65  gør deres hjerte hårdt,  
og send din forbandelse over dem!  
v66  Forfølg dem i vrede, og udryd dem  
under Herrens himmel!

### Klages 4

v1  Ak! Guldet bliver sort,  
det ædle guld forandres,  
de hellige sten kastes  
på hvert gadehjørne.  
v2  Zions kostbare sønner,  
deres vægt værd i guld,  
ak, de regnes nu for lerkrukker,  
pottemagerhænders værk.  
v3  Selv sjakaler giver bryst  
og ammer deres unger;  
men mit folks datter er blevet grusom  
som strudsen i ørkenen.  
v4  Den spædes tunge klæber  
til ganen af tørst;  
børn tigger om brød,  
ingen rækker dem det.  
v5  De, der før spiste lækkerier,  
ligger forkomne på gaderne;  
de, der blev båret i purpur,  
trykker sig nu i skarnet.  
v6  Mit folks datters skyld var større  
end Sodomas synd,  
den by, der blev ødelagt på et øjeblik,  
uden at nogen løftede en hånd.  
v7  Hendes fyrster var renere end sne,  
hvidere end mælk,  
rødere end selv koraller,  
deres skikkelse var safir;  
v8  nu er de sortere end sod,  
man genkender dem ikke på gaden.  
Deres hud klæber til knoglerne,  
den er tør som træ.  
v9  De, der blev dræbt af sværdet, er lykkeligere  
end de, der dræbes af sulten,  
mens de ligger sårede hen,  
fjernt fra markens afgrøde.  
v10  Med egne hænder må mødre  
nu koge deres børn;  
det er blevet deres føde,  
for mit folks datter er lemlæstet.  
v11  Herren har givet sin vrede frit løb,  
udøst sin glødende harme;  
han satte ild på Zion,  
og den blev fortæret lige til grunden.  
v12  Jordens konger og alle verdens beboere  
havde ikke troet,  
at fjender og modstandere  
skulle gå ind ad Jerusalems porte.  
v13  Det skete på grund af profeternes synd  
og præsternes skyld;  
retfærdiges blod  
udgød de i byen.  
v14  Blinde flakker de om i gaderne,  
sølet i blod;  
det, man ikke må røre, rører de  
med deres klæder.  
v15  »Til side, han er uren!« råber man om dem.  
»Til side, til side, rør ham ikke!«  
Når de flygter og flakker om, siger man blandt folkene:  
»De må ikke blive boende.«  
v16  Herren selv har splittet dem,  
han vil ikke se dem mere.  
Man har ingen respekt for præster,  
ældste viser man ingen medynk.

v17  Stadig stirrer vore øjne sig trætte  
efter hjælp, men til ingen nytte;  
på vor udkigspost spejder vi  
efter et folk, men det bringer ingen hjælp.  
v18  De vogter på vore skridt,  
så vi ikke kan gå på torvene.  
Enden er nær, vore dage er omme,  
ja, enden er kommet!  
v19  Vore forfølgere er hurtigere  
end himlens ørne;  
de jager os i bjergene,  
ligger på lur efter os i ørkenen.  
v20  Herrens salvede, vor livsånde,  
blev fanget i deres faldgruber;  
det var om ham, vi sagde:  
»I hans skygge skal vi leve blandt folkene.«

v21  Fryd dig og glæd dig, Edoms datter,  
der bor i landet Us;  
også til dig skal bægeret komme,  
du skal beruse dig og blotte dig.  
v22  Din straf er til ende, Zions datter,  
han fører dig ikke bort igen.  
Han vil straffe din skyld, Edoms datter,  
afsløre alle dine synder.

### Klages 5

v1  Husk, Herre, hvad der skete os,  
se dog, hvordan vi bliver spottet.  
v2  Vor ejendom er kommet i hænderne på fremmede,  
vore huse tilhører udlændinge.  
v3  Vi er faderløse, har ingen far,  
vore mødre sidder som enker.  
v4  Vandet, vi drikker, må vi købe,  
brændet får vi kun mod betaling.  
v5  Vi bliver tæt forfulgt,  
vi er udmattede, vi får ingen hvile.  
v6  Vi rakte hånden frem mod Egypten  
og mod Assyrien for at mættes med brød.  
v7  Vore fædre syndede, de er ikke mere,  
vi må bære deres straf.  
v8  Trælle hersker over os,  
ingen befrier os fra dem.  
v9  Med livet som indsats henter vi føden hjem  
truet af ørkenens sværd;  
v10  vores hud er hed som en ovn  
i den glødende hunger.  
v11  Kvinder voldtages i Zion,  
jomfruer i Judas byer.  
v12  Stormænd bliver grebet og hængt,  
der bliver ikke vist de ældste respekt.  
v13  Unge mænd må trække kværnen,  
drenge segner under brændet.  
v14  De ældste sidder ikke mere i porten,  
de unge mænd spiller ikke mere på strenge.  
v15  Vort hjertes fryd er til ende,  
vor dans er forvandlet til sorg,  
v16  kronen faldt af vort hoved.  
Ve os, vi har syndet!  
v17  Vort hjerte er sygt,  
vore øjne formørkes;  
v18  fordi Zions bjerg ligger øde,  
strejfer ræve omkring.

v19  Du, Herre, troner til evig tid,  
din trone står i slægt efter slægt.  
v20  Hvorfor glemmer du os for evigt?  
Hvorfor svigter du os for altid?  
v21  Lad os vende om til dig, Herre, så vi vender om,  
gør vore dage nye, som de var i fortiden,  
v22  hvis du ikke helt har forkastet os  
og ikke er alt for vred på os.

------------------------------------------------------------------------

## Ezekiels Bog

### Ez 1

#### Ezekiel kaldes til profet

v1  I det tredivte år på den femte dag i den fjerde måned, mens jeg var blandt de landflygtige ved floden Kebar, åbnede himlen sig, og jeg så guddomssyner.

v2  På den femte dag i måneden, i det femte år efter at kong Jojakin var blevet ført i eksil, v3  kom Herrens ord til præsten Ezekiel, Buzis søn, i kaldæernes land ved floden Kebar. Dér kom Herrens hånd over ham.

v4  Jeg så en storm komme fra nord, en vældig sky og en flammende ild; rundt om skyen stod stråleglans, og i midten, inde midt i ilden, var der ligesom funklende hvidguld. v5  I midten var der noget, der lignede fire levende væsener. De så sådan ud: De lignede mennesker; v6  hver af dem havde fire ansigter og fire vinger, v7  deres ben var lige, og deres fødder var som kalveklove, og de skinnede som blank bronze. v8  På alle fire sider havde de menneskehænder under vingerne. De fire væseners ansigter og vinger var sådan: v9  Deres vinger rørte hinanden, og når de gik, drejede de sig ikke, men hver af dem gik lige frem. v10  Deres ansigt lignede et menneskeansigt, på højre side havde de alle fire et løveansigt, på venstre side havde de alle fire et okseansigt, og alle fire havde et ørneansigt. v11  Vingerne var bredt ud opad, så de to og to rørte hinanden, og to skjulte deres kroppe. v12  Hver af dem gik lige frem; de gik, hvor ånden ville have dem til at gå, og de drejede sig ikke, når de gik. v13  De levende væsener lignede og så ud som glødende kul, der flammede op, så det så ud som fakler, der bevægede sig mellem de levende væsener; ilden havde stråleglans, og der kom lyn ud fra den. v14  De levende væsener løb frem og tilbage, og det så ud som lynglimt.

v15  Jeg så på de levende væsener, og der var et hjul på jorden ved væsenerne på hver af de fire sider. v16  Hjulene så ud, som de var lavet af funklende krysolit; de var alle fire ens, og de så ud, som de var lavet sådan, at der var et hjul inden i hjulet. v17  De kunne bevæge sig i alle fire retninger, når de levende væsener gik, og de drejede ikke, når de gik. v18  Fælgene var høje og frygtindgydende og fulde af øjne hele vejen rundt på dem alle fire. v19  Når de levende væsener gik, bevægede hjulene sig ved siden af dem, og når væsenerne løftede sig fra jorden, løftede hjulene sig også. v20  De gik, hvor ånden ville have dem til at gå, og hjulene løftede sig samtidig, for det levende væsens ånd var i hjulene. v21  Når de gik, bevægede hjulene sig også, og når de stod stille, stod de også stille, og når de løftede sig fra jorden, løftede de sig samtidig, for det levende væsens ånd var i hjulene.

v22  Over de levende væseners hoveder var der noget, der lignede en hvælving, ligesom funklende, frygtindgydende krystal, der var spændt ud oven over deres hoveder. v23  Under hvælvingen var deres vinger strakt ud, så den ene nåede den anden. Hver af dem havde også to vinger, som skjulte deres kroppe. v24  Jeg hørte lyden af deres vinger, når de gik, som lyden af vældige vande, som den Almægtiges røst, en buldren som lyden af en hær; når de stod stille, sænkede de vingerne. v25  Det buldrede oven over hvælvingen over deres hoveder; men når de stod stille, sænkede de vingerne. v26  Oven over hvælvingen over deres hoveder var der noget, der så ud som safir; det lignede en trone. Og foroven, på det, som lignede en trone, var der noget, der lignede og så ud som et menneske. v27  Og jeg så noget ligesom funklende hvidguld, der så ud som ild med en ring omkring; det gik ud fra det, der så ud som hans hofter, og opefter. Og fra det, der så ud som hans hofter, og nedefter så jeg noget, der så ud som ild. Rundt om ham var der stråleglans; v28  som regnbuen, der viser sig i skyerne en regnvejrsdag, sådan så den stråleglans ud, der var om ham.

Sådan så det ud, der lignede Herrens herlighed, og da jeg så den, kastede jeg mig ned, og jeg hørte en stemme tale.

### Ez 2

v1  Han sagde til mig: »Menneske, rejs dig op, jeg vil tale til dig!« v2  Ånden kom ind i mig og rejste mig op, da han talte til mig, så jeg kunne høre ham tale til mig. v3  Han sagde til mig: »Menneske, jeg sender dig til israelitterne, til de oprørske folk, som lige til denne dag gør oprør imod mig; de og deres fædre har brudt med mig, v4  og de er stivsindede og hårdhjertede. Jeg sender dig til dem, og du skal sige: ›Dette siger Gud Herren‹, v5  hvad enten de vil høre eller ej, for de er et genstridigt folk. Så skal de forstå, at der er kommet en profet blandt dem. v6  Men du, menneske, frygt dem ikke, og frygt ikke deres ord, om så torne omringer dig, og du sidder på skorpioner. Frygt ikke deres ord, og lad dig ikke skræmme af dem, for de er et genstridigt folk. v7  Du skal tale mine ord til dem, hvad enten de vil høre eller ej, for de er genstridige. v8  Men du, menneske, hør, hvad jeg taler til dig! Vær ikke genstridig som det genstridige folk, men luk munden op, og spis det, jeg giver dig.« v9  Jeg så en hånd rakt frem imod mig, og den holdt en bogrulle. v10  Han rullede den op for mig, og den var beskrevet både på indersiden og på ydersiden, og der stod skrevet klage, suk og ve.

### Ez 3

v1  Så sagde han til mig: »Menneske, spis det, du ser her! Spis denne rulle, og gå så hen og tal til Israels hus.« v2  Jeg åbnede munden, og han gav mig bogrullen at spise v3  og sagde til mig: »Menneske, lad din mave sluge denne rulle, som jeg giver dig, og fyld din bug med den!« Derpå spiste jeg den, og den var sød som honning i min mund.
v4  Han sagde til mig: »Menneske, gå nu til Israels hus, og tal mine ord til dem! v5  Du bliver ikke sendt til et folk med et fremmed sprog og uforståelig tale, men til Israels hus, v6  ikke til de mange folk med fremmede sprog og uforståelig tale, hvis ord du ikke forstår. Hvis det var dem, jeg sendte dig til, ville de høre på dig; v7  men Israels hus vil ikke høre på dig, for de vil ikke høre på mig; hele Israels hus har hårde pander og hårde hjerter. v8  Nu gør jeg dit ansigt lige så hårdt som deres ansigt og din pande lige så hård som deres pande. v9  Jeg gør din pande hård som diamant, hårdere end flint; frygt dem ikke, og lad dig ikke skræmme af dem; de er et genstridigt folk.« v10  Så sagde han til mig: »Menneske, alle de ord, jeg taler til dig, skal du lytte til og lægge dig på sinde. v11  Gå nu til de landflygtige, til dine landsmænd; tal til dem, og sig: ›Dette siger Gud Herren‹, hvad enten de vil høre eller ej.«

v12  Ånden løftede mig derpå op, og jeg hørte lyden af et stort jordskælv bag mig, da Herrens herlighed hævede sig fra sit sted, v13  og lyden af de levende væseners vinger, når de berørte hinanden, og samtidig hørte jeg lyden af hjulene og lyden af et stort jordskælv. v14  Ånden løftede mig op og tog mig med, og jeg drog af sted bitter og vred, og Herrens hånd lå tungt på mig. v15  Jeg kom til de landflygtige i Tel-Abib, dem som boede ved floden Kebar, til det sted, hvor de boede. Blandt dem sad jeg syv dage stiv af rædsel.

v16  Men da de syv dage var gået, kom Herrens ord til mig: v17  »Menneske, jeg stiller dig som vægter for Israels hus. Når du hører et ord fra min mund, skal du advare dem fra mig. v18  Når jeg siger til den uretfærdige: Du skal dø! og du ikke advarer den uretfærdige og ikke taler til ham og advarer ham mod hans uretfærdige færd for at holde ham i live, så skal den uretfærdige dø på grund af sin skyld; men hans blod vil jeg kræve af din hånd. v19  Hvis du derimod advarer den uretfærdige, og han ikke vender om fra sin uretfærdighed og sin uretfærdige færd, skal han dø på grund af sin skyld, men du har reddet dit liv. v20  Når den retfærdige vender om fra sin retfærdighed og øver uret, får jeg ham til at snuble, så han dør. Fordi du ikke advarer ham, skal han dø på grund af sin synd, og de retfærdige gerninger, han har øvet, skal ikke huskes; men hans blod vil jeg kræve af din hånd. v21  Hvis du derimod advarer den retfærdige mod at synde, og han ikke synder, skal han bevare livet, fordi han lod sig advare, og du har reddet dit liv.«

v22  Herrens hånd kom over mig, og han sagde til mig: »Rejs dig, og gå ud i dalen; dér vil jeg tale til dig.« v23  Jeg rejste mig og gik ud i dalen, og se, dér stod Herrens herlighed; den var som den herlighed, jeg havde set ved floden Kebar, og jeg kastede mig ned. v24  Ånden kom ind i mig og rejste mig op. Så talte han til mig og sagde: Gå hjem og luk dig inde i dit hus! v25  Og du, menneske, de skal lægge dig i reb og binde dig, så du ikke kan gå ud til dem. v26  Jeg lader din tunge klæbe til ganen, så du bliver stum og ikke kan anklage dem; de er et genstridigt folk. v27  Men når jeg så taler til dig, vil jeg åbne din mund, og du skal sige til dem: »Dette siger Gud Herren!« Den, der vil høre, må høre, og den, der ikke vil, må lade være, for de er et genstridigt folk.

### Ez 4

#### Billedhandlinger om Jerusalems belejring og erobring

v1  Du, menneske, tag en teglsten, læg den foran dig, og tegn en by på den, Jerusalem. v2  Sæt den under belejring, byg angrebsramper imod den, kast en vold op omkring den, opstil hære mod den, og bring murbrækkere i stilling omkring den. v3  Tag så en jernplade, og stil den som en jernmur mellem dig og byen. Vend dit ansigt mod byen; den skal være under belejring, og du skal belejre den. Dette er et tegn for Israels hus.

v4  Læg dig på din venstre side, og tag Israels skyld på dig. Det antal dage, du ligger på den side, skal du bære deres skyld. v5  Lige så mange år, som de har syndet, lige så mange dage, 390 dage, pålægger jeg dig at bære Israels skyld. v6  Når de dage er gået, skal du dernæst lægge dig på din højre side og bære Judas skyld i fyrre dage; en dag for hvert år pålægger jeg dig. v7  Du skal vende dit ansigt mod det belejrede Jerusalem; din arm skal være blottet, og du skal profetere imod byen. v8  Jeg lægger dig i reb, så du ikke kan vende dig fra den ene side til den anden, før belejringens dage er til ende.

v9  Tag hvede, byg, bønner, linser, hirse og spelt, hæld det i samme fad, og bag brød af det. I de 390 dage, du ligger på siden, skal du leve af det. v10  Maden, du spiser, skal være afvejet, tyve sekel om dagen; det er, hvad du må spise daglig. v11  Du skal drikke vand efter mål, en sjettedel hin; det er, hvad du må drikke daglig. v12  Du skal spise det som bygbrød, og du skal bage det med menneskeskarn som brændsel, mens de ser på det. v13  Og Herren sagde: »Sådan skal israelitterne spise uren mad blandt de folkeslag, jeg fordriver dem til.« v14  Men jeg sagde: »Ak, Gud Herre! Jeg har aldrig været uren. Fra min ungdom og til nu har jeg hverken spist selvdøde eller sønderrevne dyr, og jeg har aldrig smagt urent kød.« v15  Da sagde han til mig: »Så giver jeg dig komøg i stedet for menneskeskarn; det skal du bage dit brød over.« v16  Videre sagde han til mig: »Menneske, nu knækker jeg brødets støttestav i Jerusalem; med bekymring skal de spise det afvejede brød, og med ængstelse skal de drikke det afmålte vand. v17  De skal komme til at mangle brød og vand, de skal alle sammen ligge forkomne og rådne op i deres skyld.«

### Ez 5

v1  Du, menneske, tag et skarpt sværd, brug det som ragekniv, og fjern håret og skægget. Tag så en vægt, og vej det af; v2  en tredjedel skal du brænde på et bål inde i byen, når belejringens dage er omme; en tredjedel skal du hugge ned med sværd rundt om byen; en tredjedel skal du sprede for vinden, og dem vil jeg forfølge med draget sværd. v3  Men nogle få af hårene skal du tage og vikle ind i din kappeflig; v4  af dem skal du igen tage nogle og kaste ind i ilden og brænde dem op. Derfra skal ilden brede sig over hele Israels hus.

v5  Dette siger Gud Herren: Dette er Jerusalem! Jeg lagde den midt iblandt folkene, med lande rundt om. v6  Men den trodsede mine bud og blev mere ugudelig end folkene, den trodsede mine love mere end landene rundt om. For de forkastede mine bud og fulgte ikke mine love.

v7  Derfor siger Gud Herren: I er værre end folkene omkring jer med jeres larmen; I har ikke fulgt mine love og ikke holdt mine bud, men I har holdt de omboende folks bud. v8  Derfor siger Gud Herren: Nu kommer jeg selv over dig og holder dom over dig for øjnene af folkene. v9  På grund af alle dine afskyelige handlinger gør jeg imod dig, hvad jeg aldrig før har gjort og heller aldrig vil gøre igen: v10  Fædre skal æde deres sønner og sønner deres fædre; for jeg bringer straf over dig og spreder resten af dig for alle vinde.

v11  Så sandt jeg lever, siger Gud Herren: Fordi du gør min helligdom uren med alle dine ækle og afskyelige guder, vil jeg bruge ragekniven uden barmhjertighed og skånsel. v12  En tredjedel skal dø af pest eller omkomme af sult i dig; en tredjedel skal falde for sværd rundt om dig; en tredjedel vil jeg sprede for alle vinde, og dem vil jeg forfølge med draget sværd. v13  Min vrede får frit løb, og jeg stiller min harme på dem, så jeg får hævn. Så skal de forstå, at jeg er Herren; jeg taler med lidenskab, når jeg giver min harme mod dem frit løb.

v14  Jeg lægger dig i ruiner, så du bliver til spot blandt de omboende folk, for øjnene af alle, der kommer forbi. v15  Du skal blive til spot og spe for de omboende folk, ja, til skræk og advarsel, når jeg bringer straf over dig i vrede og harme, en frygtelig gengældelse. Jeg, Herren, har talt!

v16  Jeg sender sultens onde pile imod jer, og de skal bringe ødelæggelse, når jeg sender dem for at ødelægge jer; jeg lader sulten tage til hos jer, jeg knækker brødets støttestav. v17  Jeg sender sult og rovdyr imod jer, og de skal affolke dig. Pest og drab skal hærge dig, og jeg bringer mit sværd over dig. Jeg, Herren, har talt!

### Ez 6

#### Straffen for afgudsdyrkelsen på offerhøjene

v1  Herrens ord kom til mig: v2  Menneske, vend dig mod Israels bjerge! Du skal profetere imod dem v3  og sige: Israels bjerge, hør Gud Herrens ord! Dette siger Gud Herren til bjergene og højene, til vandløbene og dalene: Jeg bringer mit sværd over jer, jeg ødelægger jeres offerhøje, v4  jeres altre skal rives ned, jeres røgelsesaltre knuses; jeg lader de dræbte ligge foran jeres møgguder. v5  Jeg dynger israelitternes lig op foran deres møgguder, jeg spreder knoglerne omkring jeres altre. v6  Overalt, hvor I bor, skal byerne ligge i ruiner og offerhøjene lægges øde, så jeres altre ligger øde og forladt. Jeres møgguder skal knuses og forsvinde, jeres røgelsesaltre hugges i stykker, alle jeres værker skal udslettes, v7  og de dræbte skal ligge blandt jer. Så skal I forstå, at jeg er Herren.

v8  Jeg lader nogle overleve. Når de af jer, der er undsluppet sværdet, kommer ud blandt folkene og bliver spredt i landene, v9  skal de af jer, der er undsluppet, huske på mig ude blandt folkene, hvor de er fanger, fordi jeg knuste hjertet på dem, som horede og veg bort fra mig, og øjnene på dem, som horede med møgguderne. Og de skal væmmes over det onde, de har gjort, alle deres afskyelige handlinger. v10  Så skal de forstå, at jeg er Herren. Ikke uden grund har jeg truet dem med denne ulykke.

v11  Dette siger Gud Herren: Slå hænderne sammen, stamp med foden, og råb ve over alle Israels onde og afskyelige handlinger, når de falder for sværd, sult og pest. v12  Den, som er langt borte, skal dø af pest, den, som er nær ved, skal falde for sværd, og den, som bliver tilbage og overlever, skal dø af sult; jeg giver min harme mod dem frit løb. v13  Så skal I forstå, at jeg er Herren, når de ligger dræbt imellem deres møgguder rundt om altrene, på alle høje bakker og alle bjergtoppe, under alle grønne træer og alle løvrige ege, de steder hvor de bragte alle deres møgguder liflig offerduft. v14  Jeg løfter min hånd imod dem og gør landet til ørken og ødemark overalt, hvor de bor, fra ørkenen til Ribla. Så skal de forstå, at jeg er Herren.

### Ez 7

#### Herrens vredes dag er nær

v1  Herrens ord kom til mig: v2  Du, menneske, dette siger Gud Herren til Israels land:

      Enden kommer!  
      Enden kommer over de fire verdenshjørner.  
       v3  Nu er enden over dig.  
      Jeg sender min vrede imod dig.  
      Jeg dømmer dig for din færd,  
      gengælder dig alle dine afskyelige handlinger.  
       v4  Jeg viser dig ingen barmhjertighed,  
      ingen skånsel,  
      jeg gengælder dig din færd,  
      dine afskyelige handlinger skal ramme dig selv.  
      Så skal I forstå, at jeg er Herren.

v5  Dette siger Gud Herren:

      Ulykke efter ulykke!  
      Den kommer!  
       v6  Enden kommer,  
      enden kommer,  
      den gør ende på dig!  
      Se, den går ned,  
       v7   himlens krone går ned  
      for dig, som bor i landet.  
      Tiden er inde,  
      dagen er nær;  
      der er rædsel på bjergene,  
      der lyder ingen jubelråb.  
       v8  Snart udøser jeg min harme over dig,  
      giver min vrede mod dig frit løb.  
      Jeg dømmer dig for din færd,  
      gengælder dig alle dine afskyelige handlinger.  
       v9  Jeg viser ingen barmhjertighed,  
      ingen skånsel;  
      jeg gengælder dig din færd,  
      dine afskyelige handlinger skal ramme dig selv.  
      Så skal I forstå, at jeg er Herren;  
      det er mig, der slår!

       v10  Dagen er kommet!  
      Se, himlens krone går ned,  
      himlens krone står op.  
      Uretten skyder op,  
      overmodet blomstrer,  
       v11  volden vokser til gudløs uret.  
      Bort med dem!  
      Bort med deres larmende hob!  
      Bort med deres larm,  
      ingen herlighed hos dem!  
       v12  Tiden er kommet,  
      dagen er inde!  
      Køberen skal ikke glæde sig,  
      sælgeren skal ikke sørge,  
      for vreden rammer hele den larmende hob.

v13  Sælgeren skal ikke vende tilbage til den ejendom, han har solgt, mens de er i live. For vreden rammer hele den larmende hob, den hører ikke op. På grund af sin skyld kan ingen sikre sit liv.

       v14  De støder i hornet,  
      og alt er parat;  
      men ingen går i krig,  
      for min vrede rammer hele den larmende hob.  
       v15  Udenfor er der sværd,  
      indenfor pest og sult.  
      Den, som er på marken,  
      skal dø for sværd.  
      Den, som er i byen,  
      skal sult og pest fortære.  
       v16  Nogle af dem undslipper  
      og når op i bjergene  
      som duer fra dalene;  
      men de skal alle dø,  
      hver på grund af sin skyld.  
       v17  Alle hænder synker,  
      alle knæ bliver bløde.  
       v18  De klæder sig i sæk,  
      hyller sig i frygt;  
      hvert ansigt er dækket af skam,  
      hvert hoved er skaldet.  
       v19  Deres sølv kaster de på gaderne,  
      deres guld bliver til skarn.  
      Deres sølv og guld kan ikke redde dem  
      på Herrens vredes dag;  
      det kan ikke mætte dem,  
      det kan ikke fylde deres bug,  
      for det blev årsag til deres skyld.  
       v20  Dets skønne pragt gjorde de til deres stolthed,  
      de lavede deres afskyelige og ækle gudebilleder deraf.  
      Derfor gør jeg deres sølv og guld til skarn.  
       v21  Jeg gør det til rov for de fremmede,  
      til bytte for jordens gudløse;  
      de skal vanhellige det.  
       v22  Jeg vender mit ansigt bort fra dem.  
      Min dyrebare bolig bliver vanhelliget,  
      voldsmænd trænger ind og vanhelliger den,  
       v23  de rører den hellige kæde.  
      For landet er fuldt af blodskyld,  
      byen er fuld af vold.  
       v24  Jeg henter onde folkeslag,  
      de skal tage deres huse i besiddelse.  
      Jeg gør ende på deres stolte styrke,  
      deres helligdomme skal vanhelliges.  
       v25  Angsten kommer,  
      de søger fred, men får den ikke.  
       v26  Ulykke følger på ulykke,  
      rygte føjes til rygte.  
      De søger syner hos profeten,  
      både præstens belæring  
      og de ældstes råd slår fejl.  
       v27  Kongen sørger,  
      fyrsten klæder sig i rædsel,  
      landets folk lammes af forfærdelse.  
      Jeg gengælder dem deres færd,  
      og jeg dømmer dem med deres egne domme.  
      Så skal de forstå, at jeg er Herren.

### Ez 8

#### Afgudsdyrkelsen i templet

v1  I det sjette år på den femte dag i den sjette måned greb Gud Herrens hånd mig, mens jeg sad i mit hus, og Judas ældste sad foran mig. v2  Jeg så noget, der lignede og så ud som en mand. Fra det, der så ud som hans hofter, og nedefter var der ild, og fra hans hofter og opefter var der noget, der så ud som stråleglans, ligesom funklende hvidguld. v3  Han rakte noget af form som en hånd ud og greb mig i min hårtop. Ånden løftede mig op mellem jord og himmel og bragte mig i guddomssyner til Jerusalem, til nordporten til den indre forgård, der hvor Lidenskaben stod, gudestatuen der vækker lidenskaben.

v4  Dér var Israels Guds herlighed, der så ud som det, jeg havde set i dalen. v5  Han sagde til mig: »Menneske, ret dit blik mod nord!« Jeg rettede mit blik mod nord, og nord for alterporten stod denne gudestatue, Lidenskaben, i portrummet. v6  Han sagde til mig: »Menneske, ser du, hvad det er, de gør? Det er i sandhed afskyelige handlinger, Israel begår, så jeg fjerner mig fra min helligdom! Men du skal få endnu mere afskyelige ting at se.«

v7  Så førte han mig til indgangen til forgården, og dér så jeg et hul i muren. v8  Han sagde til mig: »Menneske, bryd igennem muren!« Så brød jeg igennem muren, og dér var en dør. v9  Han sagde til mig: »Gå ind og se de onde, afskyelige handlinger, de begår derinde.« v10  Jeg gik ind, og dér så jeg alle mulige billeder af ækelt kryb og kvæg og af alle Israels møgguder; de var skåret ud i væggen hele vejen rundt. v11  Halvfjerds af Israels ældste, deriblandt Ja'azanja, Shafans søn, stod foran dem, hver med sin røgelsesbrænder i hånden, og duften steg op fra skyen af røgelse. v12  Han sagde til mig: »Ser du, menneske, hvad Israels ældste begår i mørket, hver i sit billedkammer? De siger: Herren ser os ikke, Herren har forladt landet.« v13  Han sagde til mig: »Du skal få at se, at de begår endnu mere afskyelige handlinger.«

v14  Så førte han mig til nordporten til Herrens tempel, og dér sad kvinderne og græd over Tammuz. v15  Han sagde til mig: »Har du set det, menneske? Men du skal få endnu mere afskyelige ting at se.«

v16  Da førte han mig ind i den indre forgård til Herrens tempel. Og dér, ved indgangen til Herrens tempel, mellem forhallen og alteret, befandt sig henved femogtyve mænd med ryggen mod Herrens tempel og ansigtet mod øst. Vendt mod øst tilbad de solen. v17  Han sagde til mig: »Har du set det, menneske? Er det ikke nok, at Juda begår alle deres afskyelige handlinger og fylder landet med vold og krænker mig igen og igen? Nu rækker de også vinranken op i næsen på mig! v18  Så vil jeg vise min vrede uden barmhjertighed og skånsel. Selv om de råber højt til mig, vil jeg ikke høre på dem.«

### Ez 9

#### Straffen over Jerusalem er nær

v1  Nu råbte han til mig med høj røst: »Straffen over byen er nær! Hver skal gribe sit mordvåben!« v2  Da kom seks mænd ind fra den øvre port, der vender mod nord, hver med sin hammer i hånden. En af dem var iført en linneddragt og havde en skrivetavle ved hoften. De gik hen og stillede sig ved siden af bronzealteret. v3  Israels Guds herlighed havde løftet sig fra keruben, som den havde stået over, og flyttet sig til templets tærskel. Nu råbte Herren til manden, der var iført en linneddragt og havde sin skrivetavle ved hoften; v4  Herren sagde til ham: »Gå igennem byen, igennem Jerusalem, og sæt et kryds i panden på dem, der sukker og stønner over alle de afskyelige handlinger, der begås dér.« v5  Og til de andre hørte jeg ham sige: »Gå bag efter ham igennem byen, og hug ned uden barmhjertighed og skånsel! v6  Gamle, unge mænd og piger, kvinder og børn skal I dræbe og udrydde; men ingen, som har et kryds i panden, må I komme nær. I skal begynde i min helligdom.« Og de begyndte med de gamle mænd foran templet. v7  Derpå sagde han: »Gør templet urent, fyld forgårdene med dræbte, og gå så ud og hug ned i byen.« v8  Jeg blev tilbage, og mens de huggede ned, kastede jeg mig ned og råbte: »Ak, Gud Herre, vil du udrydde hele Israels rest og udøse din harme over Jerusalem?« v9  Han svarede: »Israels og Judas skyld er umådelig stor. Landet er fyldt med blodskyld og byen med uret, for de siger: ›Herren har forladt landet, Herren ser intet‹. v10  Så vil jeg heller ikke vise dem barmhjertighed og skånsel, jeg gengælder dem deres færd.« v11  Manden, der var iført en linneddragt og havde sin tavle ved hoften, aflagde beretning og sagde: »Jeg har gjort, hvad du befalede mig.«

### Ez 10

#### Herren forlader Jerusalem

v1  Jeg så op, og der var oven over hvælvingen over hovedet på keruberne noget som safir; det lignede og så ud som en trone; det kom til syne over dem. v2  Så sagde han til manden, der var iført en linneddragt: »Gå ind mellem hjulene under keruberne, fyld dine hænder med det glødende kul, der ligger mellem keruberne, og strø det ud over byen.« Og jeg så ham gå derind. v3  Keruberne stod syd for templet, da manden gik derind, og skyen fyldte den indre forgård. v4  Men Herrens herlighed hævede sig op fra keruberne og flyttede sig hen til templets tærskel. Templet fyldtes af skyen, og forgården blev fyldt af stråleglansen fra Herrens herlighed. v5  Lyden af kerubernes vinger kunne høres helt ud i den ydre forgård; det lød, som når Gud den Almægtige taler. v6  Han befalede manden, der var iført en linneddragt, at han skulle hente ild inde mellem hjulene, inde mellem keruberne, og manden gik derind og stillede sig ved siden af et af hjulene. v7  Så rakte keruben sin hånd hen mod ilden mellem keruberne og tog noget af den og lagde det i hænderne på manden, der var iført en linneddragt; han tog det og gik ud.

v8  Under kerubernes vinger kom der noget af form som en menneskehånd til syne. v9  Jeg så fire hjul ved keruberne, et hjul ved hver kerub, og hjulene så ud som funklende krysolit. v10  De så alle fire ens ud, og det var, som der var anbragt et hjul inden i hjulet. v11  Når keruberne gik, kunne hjulene bevæge sig i alle fire retninger, og de drejede ikke, når de gik. For de fulgte den retning, hovedet vendte, og de drejede sig ikke, når de gik. v12  Hele deres krop, deres ryg, deres hænder, deres vinger og hjulene var fulde af øjne, der sad rundt om på dem alle fire, på hjulene. v13  Jeg hørte, at hjulene blev kaldt Galgal. v14  Hver havde fire ansigter: Det første var et kerubansigt, det andet et menneskeansigt, det tredje et løveansigt og det fjerde et ørneansigt. v15  Og keruberne hævede sig. Det var det samme levende væsen, som jeg havde set ved floden Kebar. v16  Når keruberne gik, bevægede hjulene sig ved siden af dem, og når keruberne løftede deres vinger for at hæve sig fra jorden, drejede hjulene ikke bort. v17  Når de stod stille, stod hjulene også stille, og når de hævede sig, hævede hjulene sig sammen med dem, for det levende væsens ånd var i dem.

v18  Herrens herlighed forlod nu templets tærskel og stillede sig over keruberne. v19  Mens jeg så på det, løftede keruberne deres vinger og hævede sig fra jorden, og hjulene fulgte med. Så stillede de sig i østporten til Herrens tempel, og Israels Guds herlighed var oven over dem. v20  Det var det samme levende væsen, som jeg havde set under Israels Gud ved floden Kebar, og jeg forstod, at det var keruber. v21  Hver havde fire ansigter og fire vinger og under vingerne noget, der lignede menneskehænder. v22  Deres ansigter lignede og så ud som de ansigter, jeg havde set ved floden Kebar. De gik hver især lige frem.

### Ez 11

v1  Ånden løftede mig op og bragte mig derpå til østporten i Herrens tempel, den som vender mod øst. Ved portåbningen så jeg femogtyve mænd, deriblandt folkets stormænd Ja'azanja, Azzurs søn, og Pelatja, Benajas søn. v2  Da sagde han til mig: »Menneske, det er de mænd, som planlægger uret og lægger onde råd op her i byen. v3  De siger: ›Tiden er ikke inde til at bygge huse. Byen er gryden, vi er kødet!‹ v4  Derfor skal du profetere imod dem! Du skal profetere, menneske!«

v5  Da greb Herrens ånd mig, og Herren sagde: Du skal sige: Dette siger Herren: Sådan siger I, Israels hus, og jeg kender jeres tanker. v6  I var skyld i, at mange blev dræbt i denne by, og I fyldte dens gader med dræbte.

v7  Derfor siger Gud Herren: De dræbte, som I lod ligge i den, de er kødet, og byen er gryden. Men jer fører jeg ud af den. v8  I er bange for sværd, men sværd vil jeg bringe over jer, siger Gud Herren. v9  Jeg fører jer ud af byen, giver jer i fremmedes hænder og bringer straf over jer. v10  I skal falde for sværdet; ved Israels grænse vil jeg dømme jer. Så skal I forstå, at jeg er Herren. v11  Byen skal ikke være jeres gryde, og I skal ikke være kødet i den; ved Israels grænse vil jeg dømme jer. v12  Så skal I forstå, at jeg er Herren. I har ikke fulgt mine love og ikke holdt mine bud, men I har holdt de omboende folks bud.

v13  Mens jeg profeterede, døde Pelatja, Benajas søn. Da kastede jeg mig ned og klagede højlydt: Ak, Gud Herre, du gør det jo af med Israels rest!

v14  Da kom Herrens ord til mig: v15  Menneske, til dine brødre, dine slægtninge, ja, til hele Israels hus siger Jerusalems indbyggere: »Hold jer borte fra Herren! Byen er vores. Vi har fået landet som ejendom.« v16  Sig derfor: Dette siger Gud Herren: Da jeg førte dem ud blandt folkene og spredte dem i landene, blev jeg en kort tid helligdom for dem i de lande, de var kommet til. v17  Sig derfor: Dette siger Gud Herren: Jeg bringer jer tilbage fra folkene, jeg samler jer fra de lande, hvor I blev spredt, og jeg giver jer Israels land. v18  Når de kommer hjem, skal de fjerne alle ækle og afskyelige guder. v19  Jeg giver dem et andet hjerte og en ny ånd i deres indre. Jeg fjerner stenhjertet fra deres krop og giver dem et hjerte af kød, v20  så de følger mine love og omhyggeligt holder mine bud. De skal være mit folk, og jeg vil være deres Gud. v21  Men dem, der af hjertet følger deres ækle og afskyelige guder, gengælder jeg deres færd, siger Gud Herren.

v22  Så løftede keruberne deres vinger, og samtidig løftede hjulene sig, og Israels Guds herlighed var oven over dem. v23  Herrens herlighed steg op fra byen og stillede sig på bjerget øst for byen. v24  Ånden løftede mig op og bragte mig til de landflygtige i Kaldæa i et syn ved Guds ånd; så forsvandt det syn, jeg havde set, fra mig. v25  Og jeg forkyndte alt det, Herren havde ladet mig se, for de landflygtige.

### Ez 12

#### Billedhandling om landflygtighed og fangenskab

v1  Herrens ord kom til mig: v2  Menneske, du bor i et genstridigt folk. De har øjne at se med, men ser ikke; de har ører at høre med, men hører ikke, for de er et genstridigt folk. v3  Du, menneske, saml de ting, du kan have med i landflygtighed, og drag bort, mens det er dag, og de ser på det. Du skal drage hjemmefra til et andet sted, mens de ser på det. Måske vil de så indse, at de er et genstridigt folk. v4  Mens det er dag, og de ser på det, skal du sætte de ting udenfor, du kan have med i landflygtighed. Når det bliver aften, skal du drage af sted, mens de ser på det, som om du bliver ført i landflygtighed; v5  mens de ser på det, skal du bryde hul i muren og gå ud gennem det. v6  Du skal tage dine ting på skulderen, mens de ser på det, og i bælgmørke skal du drage af sted, du skal tildække dit ansigt og ikke se landet. Jeg gør dig til et varsel for Israels hus.

v7  Jeg gjorde, hvad jeg havde fået befaling om. Mens det var dag, satte jeg de ting udenfor, jeg kunne have med i landflygtighed. Da det blev aften, brød jeg hul i muren og drog af sted i bælgmørke. Jeg tog mine ting på skulderen, mens de så på det. v8  Om morgenen kom Herrens ord til mig: v9  Menneske, har Israel, det genstridige folk, ikke spurgt dig, hvad det er, du gør? v10  Sig til dem: Dette siger Gud Herren: Det, du bærer på, er fyrsten i Jerusalem og hele Israel, som er i byen. v11  Du skal sige: Jeg er et varsel for jer. Sådan som jeg har gjort, skal det ske med dem: De skal gå i landflygtighed og fangenskab. v12  Fyrsten blandt dem skal tage sine ting på skulderen i bælgmørke og gå ud gennem muren, som man har brudt hul i, for at han kan gå ud gennem det. Han skal tildække sit ansigt, for at han ikke skal se landet.

v13  Jeg kaster mit net over ham, og han bliver fanget i mit garn. Jeg fører ham til Babylonien, kaldæernes land, men han kommer ikke til at se det. Dér skal han dø. v14  Alle dem, han har om sig til hjælp, alle hans tropper, vil jeg sprede for alle vinde, og jeg vil forfølge dem med draget sværd. v15  Så skal de forstå, at jeg er Herren, når jeg spreder dem blandt folkene og strør dem ud i landene. v16  Men jeg vil lade nogle få undslippe sværdet, sulten og pesten, så de kan fortælle de folk, de kommer til, om alle deres afskyelige handlinger. Så skal de forstå, at jeg er Herren.

v17  Herrens ord kom til mig: v18  Menneske, spis dit brød med skælven, og drik dit vand med bæven og bekymring! v19  Du skal sige til landets folk: Dette siger Gud Herren om Jerusalems indbyggere, om Israels land: Med bekymring skal de spise deres brød, og med ængstelse skal de drikke deres vand, for landet skal ligge øde uden beboere, fordi alle dets indbyggere har øvet vold. v20  Byerne, der nu er beboede, skal ligge i ruiner, og landet skal blive en ødemark. Så skal I forstå, at jeg er Herren.

v21  Herrens ord kom til mig: v22  Menneske, hvad er det for et ordsprog, I bruger om Israels land: »Tiden går, og alle syner slår fejl«? v23  Sig derfor til dem: Dette siger Gud Herren: Jeg vil få dette ordsprog til at forstumme; man skal ikke mere bruge det i Israel. Nej, sig til dem: »Tiden er nær, og alle syner går i opfyldelse.« v24  Der skal ikke mere være noget falsk syn eller nogen forførerisk spådom i Israel. v25  Jeg er Herren. Det, jeg taler, skal gå i opfyldelse. Det varer ikke længe! Jeg vil lade det, jeg taler, gå i opfyldelse i jeres levetid, genstridige folk, siger Gud Herren.

v26  Herrens ord kom til mig: v27  Menneske, hør hvad israelitterne siger: »Han ser syner om fremtiden, profeterer om fjerne tider.« v28  Sig derfor til dem: Dette siger Gud Herren: Nu varer det ikke længe! Alt, hvad jeg taler, skal gå i opfyldelse, siger Gud Herren.

### Ez 13

#### Veråb over de falske profeter

v1  Herrens ord kom til mig: v2  Menneske, du skal profetere imod Israels profeter, som selv profeterer, og sige til dem, der profeterer ud af eget hjerte: Hør Herrens ord! v3  Dette siger Gud Herren: Ve de tåbelige profeter, som følger egen indskydelse uden at have haft syner. v4  Israel, dine profeter er som ræve i ruinerne. v5  I har hverken stillet jer op i murbruddene eller rejst gærde om Israels hus, så det kunne holde stand i krigen på Herrens dag. v6  Deres syner var falske og deres spådomme løgn, når de sagde: »Herren siger«, for Herren havde ikke sendt dem. Alligevel ventede de, at det skulle gå i opfyldelse. v7  Var det ikke falske syner, I skuede? Var det ikke løgnespådomme, I kom med? I sagde: »Herren siger«, men jeg havde ikke talt noget. v8  Derfor siger Gud Herren: Fordi det er falsk, hvad I siger, og løgn, hvad I ser, kommer jeg over jer, siger Gud Herren. v9  Min hånd skal ramme de profeter, der har falske syner og spår løgn. De skal ikke sidde i mit folks råd, ikke skrives på Israels mandtalsliste og ikke komme til Israels land. Så skal I forstå, at jeg er Gud Herren.

v10  De fører mit folk vild og siger, at der er fred, skønt der ikke er fred; folket bygger en væg, og de pudser den med kalk. v11  Sig derfor til dem, der pudser væggen, at den vil vælte; når regnen skyller ned og haglene falder, når orkanen bryder løs, v12  så vælter væggen. Vil man så ikke sige til jer: »Hvor er den kalk, I pudsede med?« v13  Derfor siger Gud Herren: I min harme lader jeg orkanen bryde løs; i min vrede lader jeg regnen skylle ned, og fordi jeg er vred, falder der ødelæggende hagl. v14  Muren, I pudsede, river jeg ned og jævner med jorden, så grundmuren blottes; byen falder, og I omkommer. Så skal I forstå, at jeg er Herren. v15  Jeg giver min harme frit løb mod væggen og mod dem, der pudsede den, så man siger til jer: »Væggen er borte, og de, der pudsede den, er borte!« v16  Det var Israels profeter, der profeterede om Jerusalem og havde syner om fred, skønt der ikke var fred, siger Gud Herren.

v17  Du, menneske, vend dig mod de kvinder i dit folk, der profeterer ud af eget hjerte. Du skal profetere imod dem v18  og sige: Dette siger Gud Herren: Ve dem, når de syr bånd til ethvert håndled og laver hovedklæder i alle størrelser for at jage mennesker. Vil I jage mennesker i mit folk og holde mennesker i live til gavn for jer selv? v19  For nogle håndfulde byg og et par stykker brød vanhelliger I mig i mit folk. I dræber mennesker, som ikke skulle dø, og holder mennesker i live, som ikke skulle leve, når I lyver for mit folk, der må lytte til løgn. v20  Derfor siger Gud Herren: Jeg vender mig imod de bånd, I jager mennesker med, som var de fugle; jeg river dem af jeres arme, og de mennesker, I jagede, slipper jeg løs som fugle. v21  Jeg river jeres hovedklæder i stykker og redder mit folk ud af jeres hænder; de skal ikke mere være jagtbytte for jer. Så skal I forstå, at jeg er Herren.

v22  I bringer lidelse over den retfærdige ved jeres falskhed, skønt jeg ikke ville bringe lidelse over ham, og I opmuntrer den uretfærdige, så han ikke vender om fra sin onde vej, skønt jeg gerne ville lade ham leve. v23  Derfor skal I ikke mere have falske syner eller drive spådomskunst. Jeg redder mit folk ud af jeres hænder. Så skal I forstå, at jeg er Herren.

### Ez 14

#### Straffen over Jerusalems indbyggere for afgudsdyrkelse

v1  Nogle af Israels ældste kom til mig og satte sig foran mig. v2  Da kom Herrens ord til mig: v3  Menneske, disse mænd har ikke andet i tankerne end deres møgguder, og de har kun det for øje, som blev årsag til deres skyld. Skulle jeg virkelig lade mig rådspørge af dem? v4  Tal derfor til dem, og sig: Dette siger Gud Herren: Hver eneste israelit, som ikke har andet i tankerne end sine møgguder og kun har det for øje, der blev årsag til hans skyld, og som kommer til profeten, ham vil jeg, Herren, selv give svar på trods af hans mange møgguder. v5  Jeg vil gribe fat om hjertet på Israel, fordi de vendte mig ryggen på grund af alle deres møgguder.

v6  Sig derfor til Israels hus: Dette siger Gud Herren: Vend om! Vend jer bort fra jeres møgguder, vend jer bort fra alle jeres afskyelige handlinger. v7  Hver eneste israelit og hver eneste bosiddende fremmed i Israel, som vender mig ryggen og ikke har andet i tankerne end sine møgguder og kun har det for øje, der blev årsag til hans skyld, og som kommer til profeten, for at han skal rådspørge mig, ham vil jeg, Herren, selv give svar. v8  Jeg vender mig imod denne mand; jeg gør ham til et tegn og et ordsprog og udrydder ham af mit folk. Så skal I forstå, at jeg er Herren. v9  Men bliver profeten lokket til at tale selv, så er det mig, Herren, der har lokket denne profet. Jeg løfter min hånd mod ham og udsletter ham af mit folk, Israel. v10  Begge må bære deres straf; spørgeren og profeten er lige skyldige. v11  Israel skal ikke igen fare vild bort fra mig og blive uren ved alle sine overtrædelser. De skal være mit folk, og jeg vil være deres Gud, siger Gud Herren.

v12  Herrens ord kom til mig: v13  Menneske, når et land synder imod mig og er troløst, løfter jeg min hånd mod det. Jeg knækker brødets støttestav og sender sult over det; jeg udrydder både mennesker og dyr. v14  Havde disse tre mænd, Noa, Daniel og Job, levet i det land, så havde de reddet livet ved deres retfærdighed, siger Gud Herren. v15  Hvis jeg lod rovdyr hærge landet og affolke det, så det blev lagt øde og ingen turde færdes der for dyrene, v16  så kunne disse tre mænd, så sandt jeg lever, siger Gud Herren, hverken redde sønner eller døtre; kun de selv kunne reddes, når landet blev lagt øde. v17  Eller hvis jeg bragte sværdet over dette land og sagde, at sværdet skulle hærge landet, og jeg udryddede mennesker og dyr, v18  så kunne disse tre mænd, så sandt jeg lever, siger Gud Herren, hverken redde sønner eller døtre; kun de selv kunne reddes. v19  Eller hvis jeg sendte pest over det land og udøste min vrede i blod over det for at udrydde mennesker og dyr, v20  så kunne Noa, Daniel og Job, så sandt jeg lever, siger Gud Herren, hverken redde søn eller datter; men ved deres retfærdighed havde de reddet deres eget liv.

v21  For dette siger Gud Herren: Ja, jeg sender mine fire hårde straffe imod Jerusalem, sværd, sult, rovdyr og pest, for at udrydde mennesker og dyr. v22  Men der er nogle overlevende i byen, som bliver ført ud, sønner og døtre. Når de nu kommer over til jer, og I ser deres færd og gerninger, så finder I trøst for den ulykke, jeg bragte over Jerusalem, alt det, jeg bragte over den. v23  Når I ser deres færd og gerninger, bliver de jeres trøst. Så skal I forstå, at det ikke var uden grund, jeg gjorde alt det mod byen, siger Gud Herren.

### Ez 15

v1  Herrens ord kom til mig: v2  Menneske, hvad har vinstokken frem for alle andre træer, vinranken, der gror blandt skovens træer? v3  Kan man anvende den slags træ? Kan man lave en knage af det og hænge alt muligt på den? v4  Hvis man nu lader ilden fortære den, og ilden så fortærer begge ender af den og svider det midterste, kan man så anvende den til noget? v5  Man kunne ikke anvende den, da den var hel; hvordan skulle man så kunne det, når ilden har fortæret og svedet den? v6  Derfor siger Gud Herren: Ligesom jeg af skovens træer udleverer vinstokken til at blive fortæret af ilden, sådan udleverer jeg Jerusalems indbyggere. v7  Jeg vender mig imod dem, der undslap ilden, og ilden skal fortære dem. Så skal I forstå, at jeg er Herren, når jeg vender mig imod dem. v8  Landet gør jeg til en ørken på grund af deres troløshed, siger Gud Herren.

### Ez 16

#### Jerusalem, den utro kvinde

v1  Herrens ord kom til mig: v2  Menneske, fortæl Jerusalem om dens afskyelige handlinger, v3  og sig: Dette siger Gud Herren til Jerusalem: Du stammer fra kana'anæernes land, og dér blev du født; din far var amorit og din mor hittit. v4  Ved din fødsel, den dag du blev født, blev din navlestreng ikke skåret over, du blev ikke vasket ren og gnedet med salt, og du blev ikke lagt i svøb. v5  Ingen forbarmede sig over dig og gjorde blot én af disse ting af medlidenhed med dig. Du blev smidt ud på marken, den dag du blev født, fordi man kastede vrag på dig.

v6  Da jeg kom forbi og så dig ligge og sprælle i dit blod, sagde jeg til dig, som du lå dér i dit blod: »Du skal beholde livet! v7  Jeg vil gøre dig talrig som planterne på marken.« Du voksede op og blev stor, og du blev kønsmoden; dine bryster blev faste, og hårvæksten voksede frem. Men du var nøgen og bar.

v8  Da jeg kom forbi dig og så, at din tid var inde, tiden til elskov, bredte jeg min kappe over dig og dækkede dit køn. Jeg gav dig min ed og indgik en pagt med dig, så du blev min, siger Gud Herren. v9  Jeg vaskede dig, skyllede blodet af dig og salvede dig med olie. v10  Jeg klædte dig i broget tøj, gav dig sandaler af delfinskind på fødderne, bandt et skærf af fint linned om dig og dækkede dit hoved med et finvævet slør. v11  Jeg gav dig smykker, ringe på armene og kæde om halsen. v12  Jeg gav dig næsering og øreringe og satte en prægtig krone på dit hoved. v13  Du smykkede dig med guld og sølv, du var klædt i fint linned, finvævet slør og broget tøj, din føde var finmel, honning og olie. Du blev meget smuk, du fik kongelig værdighed. v14  Blandt folkene fik du ry for din skønhed, som var fuldendt ved al den pragt, jeg havde iført dig, siger Gud Herren.

v15  Men i tillid til din skønhed og dit ry gav du dig til at hore. Med dit hor overøste du enhver, der kom forbi, og du blev hans. v16  Af dine klæder lavede du spraglede offerhøje og horede på dem. Du gik ind til ham, og du blev hans. v17  Af de prægtige smykker af guld og sølv, som jeg havde givet dig, lavede du figurer af mænd og horede med dem. v18  Du hyllede dem i dine brogede klæder og satte min olie og røgelse frem til dem. v19  Den mad, jeg havde givet dig, finmelet, olien og honningen, jeg havde givet dig at spise, satte du frem til dem, en liflig duft. Sådan gik det for sig, siger Gud Herren. v20  De sønner og døtre, du havde født mig, ofrede du til dem, så de kunne spise dem. Var det ikke nok, at du horede? v21  Behøvede du også at slagte og ofre mine sønner til dem?

v22  Mens du begik alle dine afskyelige handlinger og horede, glemte du din ungdom, da du var nøgen og bar og lå og sprællede i dit blod. v23  Men efter al din ondskab – ve dig, ve, siger Gud Herren – v24  byggede du dig en forhøjning og anlagde en høj på hvert eneste torv; v25  på alle gadehjørner byggede du din høj. Du gjorde din skønhed til noget afskyeligt, du spredte benene for enhver, der kom forbi, og horede og horede. v26  Du horede med dine naboer egypterne med deres store lem; du horede og horede og krænkede mig. v27  Da løftede jeg min hånd imod dig og skar ned på de ydelser, der tilkom dig. Jeg prisgav dig til dine fjender, filisterkvinderne, der skammede sig over dit skamløse liv. v28  Så horede du med assyrerne, fordi du ikke havde fået nok; du horede med dem, men fik stadig ikke nok. v29  Så udstrakte du dit hor helt til kræmmerlandet, til Kaldæa, men heller ikke dér fik du nok. v30  Hvor var dit hjerte sygt af begær, siger Gud Herren, når du som en anmassende skøge gjorde alt dette, v31  byggede din forhøjning på alle gadehjørner og anlagde din høj på hvert eneste torv. Men du var ikke som andre skøger, for du var ligeglad med skøgeløn. v32  Når en kvinde begår ægteskabsbrud, tager hun fremmede mænd i stedet for sin egen mand, v33  og skøger får betaling. Du derimod giver gaver til alle dine elskere, du køber dem til at komme til dig alle vegne fra, så du kan hore. v34  Du har det modsat andre kvinder med dit hor. Det er ikke dig, der bliver opsøgt til hor; men du giver skøgegaver og tager ikke selv imod skøgeløn. Sådan er du modsat de andre.

v35  Derfor, hør Herrens ord, skøge! v36  Dette siger Gud Herren: Du blottede dit køn under dine blødninger og horede med dine elskere og med dine afskyelige møgguder, ligesom du dræbte de sønner, du gav dem. v37  Derfor samler jeg nu alle dine elskere, som du brændte af begær efter, både dem, du elskede, og dem, du hadede. Jeg samler dem om dig alle vegne fra og blotter dit køn, så de kan se dig i al din nøgenhed. v38  Så idømmer jeg dig den straf, der gælder for kvinder, som begår ægteskabsbrud og udgyder blod; jeg rammer dig med blod, harme og skinsyge. v39  Jeg giver dig i deres hænder. De skal rive din forhøjning ned og jævne dine høje med jorden; de skal rive klæderne af dig, tage dine prægtige smykker og lade dig ligge nøgen og bar. v40  De fører en flok imod dig, de stener dig og hugger dig ned med deres sværd; v41  de brænder dine huse ned og bringer straf over dig for øjnene af mange kvinder. Jeg gør ende på dit hor, og du kommer ikke mere til at give skøgegaver. v42  Min harme skal ramme dig, til min skinsyge forsvinder, så jeg kan falde til ro og ikke mere være krænket. v43  Fordi du glemte din ungdom og ophidsede mig med alt dette, vil jeg nu gengælde dig din færd, siger Gud Herren; du skal ikke føje skamløshed til alle dine afskyelige handlinger.

v44  Enhver, der bruger ordsprog, vil sige om dig: »Som mor, så datter.« v45  Du er din mors datter, hun vragede sin mand og sine sønner. Du er dine søstres søster, de vrager deres mænd og deres sønner. Jeres mor var hittit og jeres far amorit. v46  Samaria var din storesøster; hun og hendes døtre boede nord for dig, og din lillesøster Sodoma og hendes døtre boede syd for dig. v47  Du fulgte ikke i deres spor og handlede ikke afskyeligt som de. Men det varede kun kort, så var du mere fordærvet end de i alt, hvad du gjorde.

v48  Så sandt jeg lever, siger Gud Herren: Din søster Sodoma og hendes døtre har ikke handlet som du og dine døtre. v49  For dette var din søster Sodomas synd: Hun og hendes døtre levede i storhed, overflod og sorgløs tryghed, men rakte ikke de hjælpeløse og fattige hånden. v50  De blev hovmodige og gjorde, hvad der var afskyeligt for mig. Da jeg så det, fjernede jeg dem.

v51  Samaria syndede ikke halvt så meget som du; du handlede langt mere afskyeligt end de. Med alle dine afskyelige handlinger lod du dine søstre fremstå som retfærdige. v52  Bær nu selv din skændsel, hvormed du har skaffet dine søstre oprejsning. Ved dine synder, som er mere afskyelige end deres, fremstår de mere retfærdige end du. Skam over dig! Bær din skændsel, der lod dine søstre fremstå som retfærdige.

v53  Jeg vender deres skæbne, Sodomas og hendes døtres skæbne tillige med Samarias og hendes døtres skæbne. Og jeg vender din skæbne midt iblandt dem, v54  så du må bære din skændsel og blive beskæmmet over alt det, du gjorde, så du skaffede dem trøst. v55  Din søster Sodoma og hendes døtre skal blive, hvad de var engang, og din søster Samaria og hendes døtre skal blive, hvad de var engang, og du og dine døtre skal blive, hvad I var engang.

v56  Var det ikke dig, der snakkede om din søster Sodoma i din egen storheds tid, v57  før din ondskab blev afsløret, dengang aramæerkvinderne og alle deres naboer, filisterkvinderne, spottede dig og talte foragteligt om dig alle vegne? v58  Din skamløshed og dine afskyelige handlinger må du selv bære, siger Herren.

v59  Dette siger Gud Herren: Jeg gør mod dig, hvad du gjorde, da du ringeagtede eden og brød pagten. v60  Jeg husker på min pagt med dig i din ungdom, og jeg vil oprette en evig pagt med dig. v61  Du skal huske din færd og blive beskæmmet, når jeg tager dine søstre, både dem, der er ældre, og dem, der er yngre end du, og gør dem til dine døtre, skønt de ikke hørte til pagten med mig. v62  Jeg opretter min pagt med dig. Så skal du forstå, at jeg er Herren. v63  Når jeg tilgiver dig, skal du huske alt, hvad du har gjort, så du skammer dig på grund af din skændsel og ikke mere åbner munden, siger Gud Herren.

### Ez 17

#### Lignelse om Jerusalems sidste konger

v1  Herrens ord kom til mig: v2  Menneske, tal i gåder og lignelser til Israels hus, v3  og sig: Dette siger Gud Herren:

      Den store ørn  
      med det store vingefang  
      og de lange vinger,  
      med tæt og broget fjerdragt,  
      kom til Libanon.  
      Den tog cedertræets top,  
       v4  rev topskuddet af,  
      den bragte det til kræmmerlandet  
      og satte det i handelsbyen.  
       v5  Så tog ørnen en af landets planter  
      og plantede den i muldjord;  
      ved det strømmende vand  
      satte den en stikling.  
       v6  Den spirede og blev en vinstok  
      med lav og krybende vækst,  
      hvis ranker rakte efter ørnen,  
      og hvis rødder gik ind under den.  
      Det blev en vinstok,  
      der skød kviste  
      og satte grene.  
       v7  Men der kom en anden stor ørn  
      med stort vingefang  
      og vældig fjerdragt.  
      Nu bøjede vinstokken  
      sine rødder imod den,  
      og fra det bed, hvor den var plantet,  
      strakte den sine ranker hen mod ørnen,  
      for at den skulle give den vand.  
       v8  I den gode jord  
      ved det strømmende vand  
      var den plantet  
      for at sætte ranker  
      og bære frugt  
      og blive en prægtig vinstok.

v9  Du skal sige: Dette siger Gud Herren:

      Vil det lykkes?  
      Bliver dens rødder ikke rykket op  
      og frugten revet af?  
      Visner alle de friske blade ikke?  
      Der skal ikke stor kraft  
      eller en stærk hær  
      til at rive den fra roden.  
       v10  Den blev plantet,  
      vil det lykkes?  
      Vil den ikke visne,  
      når østenvinden  
      rammer den,  
      visne i det bed, hvor den groede?

v11  Herrens ord kom til mig: v12  Sig til det genstridige folk: Forstår I ikke, hvad det betyder? Du skal sige: Babylons konge kom til Jerusalem og tog dens konge og stormænd og førte dem med sig til Babylon. v13  Så tog han en af den kongelige slægt, sluttede en pagt med ham og tog ham i ed. De mægtige i landet tog han med, v14  for at riget skulle holdes nede og ikke rejse sig, men holde hans pagt og bestå. v15  Men han gjorde oprør mod babylonerkongen og sendte sine folk til Egypten for at få heste og en stor hær. Vil det lykkes? Slipper den, der gør sådan, godt fra det? Han har brudt pagten; slipper han godt fra det? v16  Så sandt jeg lever, siger Gud Herren: Han ringeagtede sin ed og brød pagten med den konge, som havde indsat ham. Derfor skal han dø dér, hvor din konge bor, i Babylon. v17  Farao med sin vældige hær og sine store skarer kan ikke redde ham i krigen, når der kastes volde op og bygges angrebsramper og mange mennesker udryddes. v18  Han har ringeagtet eden og brudt pagten, skønt han havde givet håndslag. Alt det har han gjort, og det slipper han ikke godt fra!

v19  Derfor siger Gud Herren: Så sandt jeg lever: Fordi han ringeagtede min ed og brød min pagt, vil jeg lade ham undgælde. v20  Jeg kaster mit net over ham, og han bliver fanget i mit garn. Så fører jeg ham til Babylon, og dér fælder jeg dom over ham for den troløshed, han viste mig. v21  Alle hans udvalgte tropper skal falde for sværdet; resten skal spredes for alle vinde. Så skal I forstå, at jeg er Herren. Jeg har talt!

v22  Dette siger Gud Herren: Jeg vil tage et sart skud fra toppen af det høje cedertræ, jeg river topskuddet af og planter det på det høje, knejsende bjerg. v23  På Israels højeste bjerg planter jeg det. Det skal sætte grene og bære frugt, så det bliver et prægtigt træ; alle vingede fugle skal bo i det, i nålehangets skygge skal de bo. v24  Så skal alle skovens træer forstå, at jeg er Herren. Jeg ydmyger det høje træ og ophøjer det lave, jeg lader det friske træ visne og lader det visne blomstre. Jeg, Herren, har talt, og jeg vil gøre det.

### Ez 18

#### Enhver skal undgælde for egne handlinger

v1  Herrens ord kom til mig: v2  Hvad er det for et ordsprog, I bruger om Israels land:

      Fædrene spiser sure druer,  
      og sønnerne får stumpe tænder.

v3  Så sandt jeg lever, siger Gud Herren: I skal ikke mere bruge dette ordsprog i Israel. v4  Alle menneskers liv tilhører mig; faderens liv såvel som sønnens liv tilhører mig. Den, der synder, skal dø!

v5  Når en mand er retfærdig, øver han ret og retfærdighed. v6  Han holder ikke måltid på bjergene og løfter ikke sine øjne til Israels møgguder. Han skænder ikke anden mands hustru og ligger ikke hos en kvinde, der har sine blødninger. v7  Han udnytter ikke nogen, men giver skyldneren hans pant tilbage. Han røver ikke bytte, men giver brød til de sultne og klæder til de nøgne. v8  Han låner ikke ud mod renter og driver ikke åger. Han holder sig fra uret og fælder redelig dom mand og mand imellem. v9  Han følger mine love og holder mine bud og handler redeligt. Han er retfærdig, han skal bevare livet, siger Gud Herren.

v10  Så får han en søn, der bliver voldsmand og udgyder blod og gør blot én af de ting, v11  faderen aldrig selv har gjort. Han holder måltid på bjergene. Han skænder anden mands hustru. v12  Han udnytter de hjælpeløse og fattige. Han røver bytte. Han giver ikke pant tilbage. Han løfter sine øjne til møgguderne og handler afskyeligt. v13  Han låner ud mod renter og driver åger. Skal han så leve? Nej, han skal ikke leve! Han har gjort alle disse afskyelige ting, og han skal lide døden. Hans blod skal komme over ham selv.

v14  Så får også han en søn, som ser alle de synder, hans far har begået; han ser dem, men begår dem ikke. v15  Han holder ikke måltid på bjergene og løfter ikke sine øjne til Israels møgguder. Han skænder ikke anden mands hustru. v16  Han udnytter ikke nogen og tager ikke pant. Han røver ikke bytte, men giver brød til de sultne og klæder til de nøgne. v17  Han holder sig fra uret. Han tager ikke renter og driver ikke åger. Han holder mine bud og følger mine love. Han skal ikke dø for sin fars synd, han skal bevare livet. v18  Men hans far, der har øvet vold, røvet bytte og handlet ondt blandt sine landsmænd, han skal dø for sin synd. v19  I spørger: »Hvorfor skal sønnen ikke bære straffen for sin fars synd?« Sønnen har øvet ret og retfærdighed, han har omhyggeligt fulgt alle mine love. Han skal bevare livet. v20  Men det menneske, der synder, skal dø. En søn skal ikke bære straffen for sin fars synd, og en far skal ikke bære straffen for sin søns synd. Den retfærdiges retfærdighed skal virke tilbage på ham selv, og den uretfærdiges uretfærdighed skal virke tilbage på ham selv.

v21  Men når den uretfærdige vender om fra alle de synder, han har begået, og holder alle mine love og øver ret og retfærdighed, skal han bevare livet; han skal ikke dø. v22  Ingen af de overtrædelser, han har begået, skal huskes. Ved den retfærdighed, han har øvet, skal han leve. v23  Skulle jeg ønske den uretfærdiges død? siger Gud Herren. Skal han ikke bevare livet, når han vender om fra sine handlinger?

v24  Men hvis den retfærdige vender om fra sin retfærdighed og øver uret, så han gør alle de afskyelige handlinger, den uretfærdige gør, skulle han så leve? Ingen af de retfærdige gerninger, han har øvet, skal huskes. For sin troløshed og sin synd skal han dø. v25  I siger: »Herren handler ikke rimeligt.« Hør dog, Israels hus: Handler jeg ikke rimeligt? Er det ikke jer, der ikke handler rimeligt? v26  Hvis den retfærdige vender om fra sin retfærdighed og øver uret, så skal han dø for det; han skal dø for den uret, han øvede. v27  Og hvis den uretfærdige vender om fra den uretfærdighed, han har begået, og øver ret og retfærdighed, skal han bevare sit liv. v28  Han ser alle de overtrædelser, han har begået, og vender om fra dem. Han skal bevare livet; han skal ikke dø. v29  Israels hus siger: »Herren handler ikke rimeligt.« Handler jeg ikke rimeligt, Israels hus? Er det ikke jer, der ikke handler rimeligt?

v30  Derfor vil jeg dømme jer, Israels hus, hver især efter jeres handlinger, siger Herren. Vend om! Vend jer bort fra alle jeres overtrædelser, så de ikke bliver årsag til skyld. v31  Kast jeres overtrædelser bort, skab jer et nyt hjerte og en ny ånd! Hvorfor vil I dø, Israels hus? v32  Jeg ønsker ikke nogens død, siger Gud Herren. Vend om, så skal I leve!

### Ez 19

#### Dødsklage over kongehuset

v1  Syng en dødsklage over Israels fyrster v2  og sig:

      En hunløve var din mor  
      blandt løver!  
      Hun lå blandt ungløver,  
      hun opfostrede sine unger.  
       v3  Hun opdrog en af sine unger,  
      den blev ungløve;  
      den lærte at sønderrive bytte,  
      den åd mennesker.  
       v4  Folkene hørte om den,  
      og den blev fanget i deres faldgrube.  
      Så trak de den med kroge  
      til Egyptens land.  
       v5  Hun ventede længe,  
      hun forstod, at hendes håb var ude.  
      Så tog hun en anden af sine unger  
      og gjorde den til ungløve.  
       v6  Den færdedes blandt løverne  
      og blev ungløve;  
      den lærte at sønderrive bytte,  
      den åd mennesker.  
       v7  Den knuste deres borge,  
      lagde deres byer i ruiner,  
      så landet og dets beboere  
      stivnede af skræk ved dens brøl.  
       v8  Så sendte de folk imod den  
      fra landene rundt om;  
      de kastede deres net over den,  
      den blev fanget i deres faldgrube.  
       v9  Med kroge trak de den i bur  
      og slæbte den til Babylons konge;  
      de spærrede den inde,  
      så dens brøl ikke længere kunne høres  
      i Israels bjerge.

       v10  Din mor var som en vinstok i vingården,  
      plantet, hvor der var vand.  
      Den fik ranker og bar frugt,  
      for der var strømmende vand.  
       v11  Den fik kraftige grene,  
      egnede til herskerstave;  
      dens stamme rakte op mellem skyerne,  
      synlig ved sin højde og sine mange ranker.  
       v12  Men i harme blev den rykket op  
      og kastet ud på jorden.  
      Østenvinden fik den til at visne,  
      dens frugt blev revet af,  
      dens kraftige grene visnede,  
      ilden fortærede dem.  
       v13  Nu er den plantet i ørkenen,  
      i det tørre, tørstende land.  
       v14  Ild slog ud fra dens stamme  
      og fortærede kviste og frugt;  
      der blev ingen kraftig gren tilbage,  
      ingen herskerstav!

Dette er en dødsklage, og en dødsklage er det blevet.

### Ez 20

#### Forfædrenes troløshed

v1  I det syvende år på den tiende dag i den femte måned kom nogle af Israels ældste for at rådspørge Herren, og de satte sig foran mig. v2  Da kom Herrens ord til mig: v3  Menneske, tal til Israels ældste, og sig til dem: Dette siger Gud Herren: Kommer I for at rådspørge mig? Så sandt jeg lever: Jeg vil ikke lade mig rådspørge af jer, siger Gud Herren.

v4  Du skal dømme dem! Du skal dømme, menneske! Fortæl dem om deres fædres afskyelige handlinger, v5  og sig til dem: Dette siger Gud Herren: Dengang jeg udvalgte Israel, løftede jeg hånden og aflagde ed til Jakobs hus; jeg gav mig til kende for dem i Egypten, løftede hånden og svor: Jeg er Herren jeres Gud. v6  Dengang løftede jeg hånden og svor, at jeg ville føre dem ud af Egypten til et land, jeg havde udsøgt til dem, et land der flyder med mælk og honning, det herligste af alle lande.

v7  Så sagde jeg til dem: Kast de ækle guder ud, som jeres øjne er rettet imod, og gør jer ikke urene ved Egyptens møgguder. Jeg er Herren jeres Gud. v8  Men de trodsede mig og ville ikke adlyde mig. Ingen af dem kastede de ækle guder ud, som deres øjne var rettet imod; de forlod ikke Egyptens møgguder. Da sagde jeg, at jeg ville udøse min harme over dem og give min vrede mod dem frit løb i Egypten. v9  Men for mit navns skyld måtte jeg handle, så det ikke skulle blive vanæret hos de folk, de boede iblandt; for jeg havde givet mig til kende for øjnene af dem, da jeg førte israelitterne ud af Egypten. v10  Derfor førte jeg dem ud af Egypten og ud i ørkenen.

v11  Jeg gav dem mine love og forkyndte dem mine bud. Det menneske, der holder dem, bevarer livet ved dem. v12  Også mine sabbatter gav jeg dem som tegn mellem mig og dem, så de kunne forstå, at jeg, Herren, helliger dem. v13  Men Israels hus trodsede mig i ørkenen. De fulgte ikke mine love, men forkastede mine bud. Det menneske, der holder dem, bevarer livet ved dem. Mine sabbatter vanhelligede de groft. Da sagde jeg, at jeg ville udøse min harme over dem og tilintetgøre dem i ørkenen. v14  Men for mit navns skyld måtte jeg handle, så det ikke blev vanæret hos de folk, som havde set, at jeg førte dem ud. v15  Derfor løftede jeg min hånd i ørkenen og svor, at jeg ikke ville bringe dem til det land, jeg havde givet dem, et land der flyder med mælk og honning, det herligste af alle lande; v16  for mine bud havde de forkastet, mine love havde de ikke fulgt, og mine sabbatter havde de vanhelliget; af hjertet fulgte de deres møgguder. v17  Men jeg skånede dem for tilintetgørelse og gjorde det ikke af med dem i ørkenen.

v18  Så sagde jeg til deres sønner i ørkenen: I må ikke følge jeres fædres love og holde deres bud og gøre jer urene ved deres møgguder. v19  Jeg er Herren, jeres Gud. Følg mine love, og hold omhyggeligt mine bud! v20  Mine sabbatter skal I holde hellige; de skal være tegn mellem mig og jer, så I kan forstå, at jeg er Herren, jeres Gud. v21  Men sønnerne trodsede mig. De fulgte ikke mine love, og mine bud holdt de ikke omhyggeligt. Det menneske, der holder dem, bevarer livet ved dem. Mine sabbatter vanhelligede de. Da sagde jeg, at jeg ville udøse min harme over dem og give min vrede frit løb mod dem i ørkenen. v22  Men jeg trak min hånd tilbage. For mit navns skyld måtte jeg handle, så det ikke blev vanæret hos de folk, som selv havde set, at jeg førte dem ud. v23  Derfor løftede jeg min hånd i ørkenen og svor, at jeg ville sprede dem blandt folkene og strø dem ud i landene, v24  fordi de ikke havde holdt mine bud, men havde forkastet mine love og vanhelliget mine sabbatter; deres øjne hang ved fædrenes møgguder. v25  Så gav jeg dem love, som ikke var gode, og bud, som de ikke kunne bevare livet ved; v26  jeg gjorde dem urene ved deres gaver, når de ofrede alt det, der kom først ud af moderlivet. Så kunne jeg slå dem med rædsel, for at de skulle forstå, at jeg er Herren.

v27  Tal derfor til Israels hus, menneske, og sig til dem: Dette siger Gud Herren: Endnu en gang hånede jeres fædre mig i deres troløshed mod mig. v28  Da jeg havde ført dem til det land, som jeg med løftet hånd havde svoret at give dem, og da de så alle de høje bakker og alle de løvrige træer, bragte de deres slagtofre og frembar deres gaver, som krænkede mig; de lod liflig duft stige op og udgød drikofre. v29  Da sagde jeg til dem: »Hvad er det for en offerhøj, I går til!« – Derfor hedder det offerhøj den dag i dag. – v30  Sig derfor til Israels hus: Dette siger Gud Herren: Vil I gøre jer urene på samme måde som jeres fædre og hore med deres ækle guder? v31  Når I bringer jeres gaver og lader jeres sønner gå gennem ilden, bliver I urene ved alle jeres møgguder den dag i dag. Skulle jeg lade mig rådspørge af jer, Israels hus? Så sandt jeg lever, siger Gud Herren: Jeg vil ikke lade mig rådspørge af jer. v32  Det, I har i tankerne, når I siger: »Vi vil være som folkeslagene, som andre landes folk, og dyrke træ og sten«, det skal ikke ske.

#### Omvendelse og frelse

v33  Så sandt jeg lever, siger Gud Herren: Med stærk hånd og løftet arm og med udøst harme vil jeg herske over jer. v34  Jeg fører jer bort fra folkene, og med stærk hånd og løftet arm og med udøst harme samler jeg jer fra de lande, hvor I blev spredt. v35  Så fører jeg jer ud i folkenes ørken, og dér fælder jeg dom over jer ansigt til ansigt med jer. v36  Som jeg fældede dom over jeres fædre i Egyptens ørken, sådan vil jeg fælde dom over jer, siger Gud Herren. v37  Så lader jeg jer passere under hyrdestaven og fører jer ind i pagtens bånd. v38  Oprørerne og dem, der brød med mig, skiller jeg ud fra jer; jeg fører dem ud af det land, hvor de har boet som fremmede, men i Israels land kommer de ikke ind. Så skal I forstå, at jeg er Herren.

v39  Israels hus, dette siger Gud Herren: Gå alle sammen hen og dyrk jeres møgguder, men siden hen skal I adlyde mig, og mit hellige navn skal I ikke mere vanhellige med jeres gaver og jeres møgguder. v40  På mit hellige bjerg, på Israels højeste bjerg, siger Gud Herren, dér skal Israels hus, alle i landet, dyrke mig. Dér vil jeg tage nådigt imod dem, ja, dér ønsker jeg at få jeres afgifter og førstegrødegaver, alle jeres helliggaver. v41  Jeg tager nådigt imod jer som liflig offerduft, når jeg fører jer bort fra folkene og samler jer fra de lande, hvor I blev spredt, og jeg viser min hellighed på jer for øjnene af folkene. v42  Så skal I forstå, at jeg er Herren, når jeg bringer jer til Israels land, til det land jeg med løftet hånd svor at give jeres fædre. v43  Dér skal I huske jeres færd og alle de gerninger, I gjorde jer urene ved, og I skal væmmes ved alt det onde, I har gjort. v44  Så skal I forstå, at jeg er Herren, når jeg handler mod jer for mit navns skyld, Israels hus, og ikke for jeres onde færd og jeres fordærvelige handlinger, siger Gud Herren.

### Ez 21

#### Profeti mod Sydlandet

v1  Herrens ord kom til mig: v2  Menneske, vend dig mod Teman! Du skal profetere imod Syden og bruge profetord imod skovlandet i syd. v3  Du skal sige til Sydlandets skov: Hør Herrens ord! Dette siger Gud Herren: Jeg vil sætte ild til dig; den skal fortære alle dine friske træer og alle dine visne træer. Den blussende flamme slukkes ikke, og fra syd til nord bliver alle ansigter forbrændt af den. v4  Alle mennesker skal se, at jeg, Herren, har antændt den. Den slukkes ikke!

#### Herrens sværd mod Jerusalem og Israel

v5  Men jeg sagde: Ak, Gud Herre, de vil sige om mig: »Taler han nu igen i lignelser?«

v6  Da kom Herrens ord til mig: v7  Menneske, vend dig mod Jerusalem! Du skal profetere imod helligdommene og bruge profetord imod Israels land. v8  Du skal sige til Israels land: Dette siger Herren: Nu kommer jeg over dig! Jeg trækker mit sværd af skeden og udrydder både dine retfærdige og dine uretfærdige. v9  Fordi jeg vil udrydde både dine retfærdige og dine uretfærdige, farer mit sværd af skeden mod alle mennesker fra syd til nord. v10  Så skal alle mennesker forstå, at jeg, Herren, har trukket mit sværd af skeden; det vender ikke tilbage.

v11  Og du, menneske, du skal sukke. Med rystende lænder og i bitter smerte skal du sukke for øjnene af dem. v12  Når de så spørger dig: »Hvad sukker du over?« skal du svare: »Over et budskab; når det indtræffer, skal alle hjerter ængstes, alle hænder synke, modet svigte og alle knæ blive bløde. Det indtræffer, og det skal ske, siger Gud Herren.«

v13  Herrens ord kom til mig: v14  Menneske, du skal profetere og sige: Dette siger Herren:

      Sværdet, sværdet er hvæsset,  
      det er slebet.  
       v15  Det er hvæsset til slagtning,  
      det er slebet og lyner.

– Kan vi fryde os? Du har forkastet min søns herskerstav, hvert træ. –

       v16  Det gives til slibning,  
      så hånden kan gribe det.  
      Det er et hvæsset,  
      det er et slebet sværd,  
      dræberen får i hånden.  
       v17  Du skal klage og jamre, menneske,  
      for det er rettet mod mit folk,  
      mod alle Israels fyrster;  
      de er overgivet til sværdet sammen med mit folk.  
      Derfor skal du slå dig på hoften!

v18  – For det er prøvet, men hvad er det, når du også har forkastet herskerstaven? Det sker ikke, siger Gud Herren. –

       v19  Men du, menneske, du skal profetere  
      og slå hænderne sammen.  
      Sværdet rammer igen og igen,  
      det er et sværd, der dræber,  
      det store dræbersværd,  
      der hvirvler om dem.  
       v20  Hjertet skal skælve,  
      og mange skal snuble,  
      når jeg sender slagtesværdet  
      mod alle deres byer.  
      Ve, det er dannet til at lyne,  
      det er slebet til at slagte.  
       v21  Ret din hvæssede æg til højre og venstre,  
      hvorhen din klinge vender sig!  
       v22  Ja, jeg slår hænderne sammen,  
      jeg stiller min harme.  
      Jeg, Herren, har talt!

#### Billedhandling om babylonerkongens angreb

v23  Herrens ord kom til mig: v24  Du, menneske, du skal afmærke to veje, som babylonerkongens sværd kan følge; begge skal udgå fra samme land. Tilhug et vejmærke; tilhug det, hvor vejene til byerne begynder. v25  Du skal afmærke veje, som sværdet kan følge til ammonitternes Rabba og til Juda med det befæstede Jerusalem. v26  For Babylons konge står ved skillevejen, hvor de to veje begynder, for at tage varsler; han ryster pilene, han spørger husguderne, han undersøger leveren. v27  I højre hånd får han loddet med Jerusalem. Han vil bringe murbrækkerne i stilling, åbne munden til kampråb, løfte stemmen til krigsråb. Han bringer murbrækkerne i stilling imod portene, kaster volde op og bygger angrebsramper.

v28  I folkets øjne er det en falsk spådom; de har jo fået sikre løfter. Men han skal minde dem om deres skyld, og de bliver taget til fange. v29  Derfor siger Gud Herren: I gør mig opmærksom på jeres skyld, når I afslører jeres overtrædelser og åbenbarer jeres synder i alle jeres gerninger; fordi jeg bliver opmærksom på jer, skal I tages til fange med magt.

v30  Men du, Israels fyrste, du vanhellige og ugudelige, din dag kommer, og du får din endelige straf. v31  Dette siger Gud Herren: Tag din turban af, og læg din krone! Som det var, skal det ikke være. Det lave skal ophøjes, det høje skal ydmyges! v32  Ødelæggelse, ødelæggelse, ødelæggelse bringer jeg.

Det skal dog ikke ske, før han, som jeg overdrager domsmagten til, kommer.

#### Herrens sværd mod ammonitterne

v33  Du, menneske, du skal profetere og sige: Dette siger Gud Herren mod ammonitterne og deres spot. Du skal sige:

      Sværdet, sværdet  
      er draget til at slagte,  
      slebet til at ødelægge,  
      det glimter som lynet.

v34  Du har modtaget falske syner og løgnespådomme om, at sværdet skal ramme de vanhellige gudløse i nakken, når deres dag kommer, og de får deres endelige straf. v35  Stik sværdet i skeden! På det sted, du blev skabt, i det land, du stammer fra, vil jeg dømme dig. v36  Jeg udøser min harme over dig, jeg blæser min vredes ild imod dig og giver dig i hænderne på grusomme mennesker, mestre i at ødelægge. v37  Du bliver ildens bytte, dit blod skal flyde i landet. Ingen skal længere huske dig. Jeg, Herren, har talt!

### Ez 22

#### Jerusalem, blodets by

v1  Herrens ord kom til mig: v2  Du, menneske, du skal dømme, du skal dømme blodets by! Du skal fortælle den om alle dens afskyelige handlinger. v3  Du skal sige: Dette siger Gud Herren: Tiden er kommet for byen, der udgyder blod i sine gader. Den fremstiller møgguder, så den bliver uren. v4  Du har pådraget dig skyld ved det blod, du udgyder; du er blevet uren ved de møgguder, du fremstiller. Din tid er nær, du har nået dit åremål! Derfor gør jeg dig til spot og spe for folkene og landene; v5  både de nære og de fjerne vil gøre nar af dig. Du bliver berygtet for urenhed, og du er fyldt med rædsler. v6  Til dig er Israels fyrster kommet for at udgyde blod, hver fra sin slægt. v7  De vanærer fædre og mødre i dig, mod fremmede øver de vold, og de udnytter faderløse og enker. v8  Du ringeagter mine helliggaver og vanhelliger mine sabbatter. v9  Handelsmænd er kommet til dig for at udgyde blod. På bjergene holder de måltid; de handler skamløst i dig. v10  De blotter deres fars køn, de voldtager den, der er uren under sine blødninger. v11  De handler afskyeligt med anden mands hustru, skamløst skænder de deres svigerdøtre, de voldtager deres søster, deres egen fars datter. v12  De lader sig bestikke til at udgyde blod. Du tager rente og driver åger, og ved undertrykkelse skaffer du dig uretmæssig vinding fra dine landsmænd. Men mig har du glemt, siger Gud Herren!

v13  Jeg slår hænderne sammen på grund af den uretmæssige vinding, du har skaffet dig, og det blod, der flyder i dine gader. v14  Kan dit hjerte holde stand, og er dine hænder stærke nok, den dag jeg gengælder dig? Jeg, Herren, har talt, og jeg vil gøre det. v15  Jeg spreder dig blandt folkene og strør dig ud i landene; jeg gør en ende på din urenhed. v16  For gennem dig er jeg blevet vanæret for øjnene af folkene. Så skal du forstå, at jeg er Herren.

#### Israel i smelteovnen

v17  Herrens ord kom til mig: v18  Menneske, for mig er Israels hus blevet slagger. Det hele, sølv, kobber, tin, jern og bly, er blevet slagger i ovnen. v19  Derfor siger Gud Herren: Fordi I alle er blevet slagger, vil jeg samle jer inde i Jerusalem. v20  Som man samler sølv, kobber, jern, bly og tin i en ovn, så man kan blæse ilden op og smelte det, sådan samler jeg jer i min vrede og harme; jeg lægger jer til rette og smelter jer. v21  Jeg samler jer og blæser min vredes ild op imod jer, så I smelter i den. v22  Som man smelter sølv i en ovn, skal I smeltes i byen. Så skal I forstå, at jeg er Herren. Jeg udøser min harme over jer.

v23  Herrens ord kom til mig: v24  Menneske, sig til landet: Du blev ikke renset og fik ikke regn på vredens dag. v25  Dine fyrster er som brølende løver, der sønderriver bytte. De æder mennesker, river rigdomme og kostbarheder til sig og gør mange i landet til enker. v26  Dine præster forbryder sig mod min lov, og de vanhelliger mine helliggaver. De skiller ikke det hellige fra det uhellige og kundgør ikke forskellen på rent og urent. De lukker øjnene for mine sabbatter, så jeg bliver vanæret blandt dem. v27  Stormændene i landet er som ulve, der sønderriver bytte; de udgyder blod og gør det af med mennesker for at skaffe sig uretmæssig vinding. v28  Profeterne kalker over med falske syner og løgnespådomme, når de siger: »Dette siger Gud Herren«, skønt Herren ikke har talt. v29  Landets folk øver vold og røver bytte; de udnytter hjælpeløse og fattige og undertrykker fremmede uden lov og dom. v30  Jeg søgte én iblandt dem til at rejse gærde eller stille sig i murbruddet foran mig til værn for landet, for at det ikke skulle gå til grunde; men jeg fandt ingen. v31  Da udøste jeg min harme over dem, tilintetgjorde dem i min vredes ild og gengældte dem deres færd, siger Gud Herren.

### Ez 23

#### Samaria og Jerusalem, de utro søstre

v1  Herrens ord kom til mig: v2  Menneske, der var to kvinder, der var døtre af samme mor. v3  De horede i Egypten; da de var unge, horede de. Der klemte man deres bryster, tog dem på deres jomfrubryster. v4  Den ældste hed Ohola, og hendes søster hed Oholiba. De blev mine og fødte sønner og døtre.

Ohola er navnet for Samaria og Oholiba for Jerusalem.

v5  Men Ohola, der var gift med mig, horede. Hun brændte af begær efter sine elskere, efter assyrerne, krigere v6  klædt i purpur, statholdere og fyrster, alle sammen flotte unge mænd, ryttere højt til hest. v7  Hun gav sig hen til dem i hor, til alle de fornemme assyrere. Ved alle dem, hun begærede, ved alle deres møgguder, blev hun uren. v8  Hun fremturede i sit hor, som hun var begyndt på i Egypten – i hendes ungdom havde de ligget med hende, taget hende på hendes jomfrubryster og overøst hende med hor – v9  derfor gav jeg hende i hænderne på hendes elskere, assyrerne, dem hun havde begæret. v10  De blottede hendes køn, hendes sønner og døtre tog de, og hende selv dræbte de med sværd. Hun kom i vanry blandt kvinder. Sådan fældede de dommen over hende.

v11  Det så hendes søster Oholiba. Alligevel blev hendes begær endnu større, og hun horede endnu mere end Ohola. v12  Hun brændte af begær efter assyrerne, statholdere og fyrster, fuldt rustede krigere, ryttere højt til hest, alle sammen flotte unge mænd, v13  og jeg så, at hun blev uren. Begge fulgte samme vej. v14  Hun fortsatte med at hore; på væggen så hun udskårne billeder, tegnet med rødt, billeder af kaldæiske mænd v15  med bælte om lænden og turban med kvaster på hovedet; de forestillede alle sammen vognkæmpere, og de lignede de babylonere, hvis fædreland er Kaldæa. v16  Hun brændte af begær ved synet af dem og sendte bud til Kaldæa efter dem, v17  og babylonerne kom til hendes elskovsleje. De gjorde hende uren med deres hor; hun blev uren og brød med dem. v18  Hun horede åbenlyst og blottede sit køn, så jeg brød med hende, ligesom jeg brød med hendes søster. v19  Men hun horede og horede, fordi hun huskede sin ungdom, dengang hun horede i Egypten, v20  da hun begærede de horebukke, hvis lem var som æslers, og som tømte deres sæd ud som heste. v21  Du længtes efter din skamløse ungdom i Egypten, da de tog dig på brysterne, klemte dine ungpigebryster.

v22  Derfor, Oholiba, dette siger Gud Herren: Nu rejser jeg dine elskere mod dig, dem du brød med; jeg sender dem mod dig fra alle sider, v23  babylonerne, alle kaldæerne, Pekod, Shoa og Koa og alle assyrerne, flotte unge mænd, alle sammen statholdere og fyrster, vognkæmpere og højt ansete, alle sammen højt til hest. v24  De kommer imod dig fra nord med rullende vogne og en hær af folk med langskjolde, rundskjolde og hjelme, og de skal kaste sig over dig fra alle sider. Jeg overdrager domsmagten til dem, og de skal dømme dig efter deres love. v25  Jeg retter min skinsyge mod dig, og de skal handle mod dig i raseri: De skærer næse og ører af dig. De, der bliver tilbage, skal falde for sværdet. De tager dine sønner og døtre. De, der bliver tilbage, skal fortæres af ilden. v26  De river klæderne af dig og tager dine prægtige smykker. v27  Jeg gør ende på dit skamløse hor, som du begyndte på i Egypten, og du skal ikke løfte dine øjne længselsfuldt til dem. Du skal ikke længere huske Egypten.

v28  For dette siger Gud Herren: Jeg giver dig i hænderne på dem, du hader, dem, du brød med. v29  De skal handle hadefuldt mod dig; de skal tage al din rigdom og lade dig tilbage nøgen og bar, så dit forhorede køn bliver blottet, dit skamløse hor. v30  Det skal de gøre mod dig, fordi du horede med folkeslagene og blev uren ved deres møgguder. v31  Du fulgte i din søsters spor, derfor giver jeg dig hendes bæger i hånden.

v32  Dette siger Gud Herren:

      Din søsters bæger skal du drikke,  
      det dybe og brede;  
      fordi det rummer så meget,  
      bliver du til latter og spot.  
       v33  Drukkenskab og elendighed skal fylde dig;  
      et bæger med gru og ødelæggelse  
      er din søster Samarias bæger.  
       v34  Du skal drikke det til bunds,  
      du skal gnave skårene  
      og flænge dine bryster.  
      Jeg har talt, siger Gud Herren.

v35  Derfor siger Gud Herren: Fordi du glemte mig og vendte mig ryggen, skal du selv bære straffen for dit skamløse hor.

v36  Herren sagde til mig: Menneske, du skal dømme Ohola og Oholiba! Forkynd deres afskyelige handlinger for dem! v37  De begår ægteskabsbrud, og der er blod på deres hænder. De begår ægteskabsbrud med deres møgguder. Selv de sønner, de fødte mig, ofrer de som føde til dem; v38  endog det gør de mod mig. På denne dag gør de min helligdom uren, og de vanhelliger mine sabbatter. v39  Når de slagter deres sønner til deres møgguder, går de samme dag ind i min helligdom og vanhelliger den; ja, sådan gør de i mit hus. v40  De har også sendt bud efter mænd, og de kom langvejsfra, så snart der blev sendt bud efter dem. Da de kom, havde du badet dig for dem, sminket dine øjne og taget dine smykker på. v41  Du sad på dit fornemme leje ved et dækket bord; min røgelse og min olie stillede du frem på det. v42  En sorgløs mængde larmede inde hos dig, og ud over disse mange mænd kom der drikkebrødre fra ørkenen. De gav søstrene ringe på armene og prægtige kroner på hovedet.

v43  Jeg sagde: Hun begår ægteskabsbrud, den udlevede skøge! Nu horer de igen med hende! v44  De kommer til hende; som man kommer til en skøge, kommer de til Ohola og Oholiba, de skamløse kvinder. v45  Men retfærdige mænd skal idømme dem den straf, der gælder for kvinder, som begår ægteskabsbrud, og for kvinder, som udgyder blod. De har brudt ægteskabet, og der er blod på deres hænder.

v46  For dette siger Gud Herren: Du skal føre en skare mod dem og overgive dem til rædsel og udplyndring. v47  De skal stene dem og sønderhugge dem med deres sværd. Deres sønner og døtre skal de dræbe, og deres huse skal de brænde ned. v48  Jeg gør ende på skamløsheden i landet, så alle kvinder bliver advaret mod at begå jeres skamløshed. v49  De gengælder jer for jeres skamløshed, og I skal bære skylden for jeres møgguder. Så skal I forstå, at jeg er Gud Herren.

### Ez 24

#### Blodets by, en anløben gryde

v1  Herrens ord kom til mig i det niende år på den tiende dag i den tiende måned: v2  Menneske, skriv denne dags navn, netop denne dag, for Babylons konge stormer Jerusalem netop i dag. v3  Tal i lignelser til det genstridige folk, og sig til dem: Dette siger Gud Herren:

      Sæt gryden over, sæt den over,  
      og hæld vand i den.  
       v4  Kom kødstykkerne i,  
      alle de gode stykker,  
      bov og nakke,  
      fyld den med kraftben,  
       v5  tag det bedste af dyret.  
      Læg brænde under gryden,  
      lad den stå og snurre,  
      så benene bliver kogt.

v6  Derfor siger Gud Herren: Ve blodets by! Den er en anløben gryde, og dens ir forsvinder ikke. Tag kødet op af den, stykke for stykke; loddet er ikke faldet på den. v7  Byen er fuld af blod; på den nøgne klippe lader de det ligge, de hælder det ikke ud på jorden og dækker det ikke med jord. v8  For at få afløb for min vrede, for at få hævn lader jeg deres blod flyde på den nøgne klippe, uden at det bliver dækket til.

v9  Derfor siger Gud Herren: Ve blodets by! Nu bygger jeg et stort bål. v10  Læg meget brænde på, få ilden til at blusse, kog kødet tørt, og kog suppen væk, så benene brænder på. v11  Stil den tomme gryde på gløderne, for at den kan blive varm og kobberet gloende, så urenheden i den smelter bort og dens ir forsvinder. v12  Ir koster møje, og alligevel forsvinder det anløbne ikke helt; det skal i ilden. v13  Sådan er din skamløse urenhed. Jeg ville rense dig, men du blev ikke ren. Du kan ikke renses for din urenhed, før jeg har stillet min harme på dig. v14  Jeg, Herren, har talt – det kommer – og jeg vil gøre det; jeg giver ikke efter, jeg viser ikke barmhjertighed, og jeg fortryder ikke. Jeg skal dømme dig efter din færd og dine gerninger, siger Gud Herren.

#### Ezekiels hustrus død er varsel om Jerusalems fald

v15  Herrens ord kom til mig: v16  Menneske, nu tager jeg dine øjnes lyst fra dig ved en brat død. Men du skal ikke holde ligklage, du skal ikke græde, og du skal ingen tåre fælde. v17  Suk i stilhed, hold ikke sorg, tag dit hovedklæde og dine sandaler på! Du skal ikke tilhylle dit ansigt, og du skal ikke spise sørgebrød.

v18  Om morgenen talte jeg til folket. Om aftenen døde min hustru, og næste morgen gjorde jeg, hvad jeg havde fået befaling om. v19  Da sagde folket til mig: Fortæl os dog, hvad det, du gør, betyder. v20  Jeg svarede dem: Herrens ord kom til mig: v21  Sig til Israels hus: Dette siger Gud Herren: Jeg vil vanhellige min helligdom, jeres stolte styrke, jeres øjnes lyst, jeres hjertes længsel. Jeres sønner og døtre, som I har svigtet, skal falde for sværdet. v22  I skal komme til at gøre, som jeg har gjort. I skal ikke tilhylle ansigtet, og I skal ikke spise sørgebrød; v23  tag jeres hovedklæde på, og tag sandaler på fødderne; I skal ikke holde ligklage, og I skal ikke græde. I skal rådne op på grund af jeres synder, mens I sidder sammen og jamrer.

v24  Ezekiel skal være et varsel for jer; alt, hvad han gør, vil I komme til at gøre. Når det kommer, skal I forstå, at jeg er Gud Herren.

v25  Og du, menneske: Den dag jeg tager deres værn fra dem, deres glæde og pryd, deres øjnes lyst, deres hjertes længsel, deres sønner og døtre, v26  den dag kommer en flygtning til dig og meddeler det. v27  Den dag skal din mund åbnes, du skal tale og ikke længere være stum, og du skal blive et varsel for dem. Så skal de forstå, at jeg er Herren.

### Ez 25

#### Mod ammonitterne

v1  Herrens ord kom til mig: v2  Menneske, vend dig mod ammonitterne. Du skal profetere imod ammonitterne v3  og sige til dem: Hør Gud Herrens ord! Dette siger Gud Herren: Du hoverede over min helligdom, da den blev vanhelliget, over Israels land, da det blev lagt øde, og over Judas hus, da de gik i landflygtighed; v4  derfor giver jeg dig som ejendom til Østens folk. De skal slå lejr i dig og rejse deres telte der; de skal spise din frugt og drikke din mælk. v5  Jeg gør Rabba til græsgang for kameler og Ammons byer til tilholdssted for får. Så skal I forstå, at jeg er Herren.

v6  For dette siger Gud Herren: Du klappede i hænderne og stampede med foden i skadefryd og dyb foragt for Israels land; v7  derfor løfter jeg min hånd imod dig og gør dig til bytte for folkene; jeg udsletter dig som folk, jeg tilintetgør dig som land og ødelægger dig. Så skal du forstå, at jeg er Herren.

#### Mod Moab

v8  Dette siger Gud Herren: Moab og Se'ir sagde: »Se, det er gået Judas hus som alle andre folk.« v9  Derfor rydder jeg Moabs bjergskråninger for byer, alle dets byer fra en ende af, det herlige land, Bet-ha-Jeshimot, Ba'al-Meon og Kirjatama. v10  Jeg giver dem som ejendom til Østens folk, ligesom ammonitterne, så de ikke huskes blandt folkene, ligesom ammonitterne. v11  Jeg bringer straf over Moab. Så skal de forstå, at jeg er Herren.

#### Mod Edom

v12  Dette siger Gud Herren: Edom tog hævn over Judas hus, og de pådrog sig skyld ved at hævne sig på det; v13  derfor siger Gud Herren: Jeg løfter min hånd imod Edom og udrydder mennesker og dyr i landet; jeg lægger det i ruiner fra Teman til Dedan, og de skal falde for sværdet. v14  Min hævn over Edom lægger jeg i hænderne på mit folk, Israel; de skal udfolde min vrede og harme i Edom. Så skal de forstå, at hævnen er min, siger Gud Herren.

#### Mod filistrene

v15  Dette siger Gud Herren: Filistrene var hævngerrige og tog hævn, fulde af foragt hærgede de i evigt fjendskab; v16  derfor siger Gud Herren: Jeg løfter min hånd imod filistrene, jeg udrydder kreterne og tilintetgør resten af dem, der bor i kystlandet. v17  Jeg tager en grusom hævn over dem, en frygtelig gengældelse. Så skal de forstå, at jeg er Herren, når jeg tager hævn over dem.

### Ez 26

#### Mod Tyrus

v1  I det ellevte år på den første dag i måneden kom Herrens ord til mig: v2  Menneske! Tyrus hoverede over Jerusalem og sagde:

      »Folkenes Port er brudt ned,  
      den tilfalder mig;  
      jeg vil mætte mig på dens ruiner.«

v3  Derfor siger Gud Herren:

      Jeg kommer over dig, Tyrus,  
      jeg fører store folkeslag imod dig,  
      som havet rejser sine bølger.  
       v4  De skal ødelægge Tyrus' mure  
      og rive dens tårne ned;  
      jeg fejer jorden i den bort  
      og gør den til nøgen klippe.  
       v5  Derude i havet  
      bliver den tørreplads for fiskenet.  
      Jeg har talt, siger Gud Herren.  
      Den skal blive til bytte for folkene;  
       v6  dens datterbyer inde i landet  
      bliver slået ned med sværd.  
      Så skal de forstå, at jeg er Herren.

v7  For dette siger Gud Herren: Fra nord sender jeg Babylons konge, Nebukadnesar, kongernes konge, imod Tyrus med heste og vogne og ryttere, en hær, et stort mandskab.

       v8  Dine datterbyer inde i landet  
      slår han ned med sværd.  
      Han bygger angrebsramper imod dig,  
      kaster en vold op omkring dig  
      og løfter sine skjolde imod dig;  
       v9  han støder sin murbrækker mod dine mure,  
      dine tårne bryder han ned med sine brækjern.  
       v10  Støvet fra hans mange heste skal dække dig;  
      dine mure skal skælve  
      ved larmen fra hans heste og vognhjul,  
      når han rykker ind gennem dine porte,  
      som man rykker ind i en by, der stormes.  
       v11  Under hestenes hove  
      trampes dine gader ned,  
      dit folk slår han ihjel med sværd,  
      dine mægtige stenstøtter falder til jorden.  
       v12  De plyndrer din rigdom  
      og røver dine handelsvarer.  
      De jævner dine mure med jorden  
      og river dine prægtige huse ned;  
      dine sten, dit tømmer og dit grus  
      kaster de i havet.  
       v13  Jeg gør en ende på lyden af dine sange,  
      klangen af dine citere høres ikke mere.  
       v14  Jeg gør dig til en nøgen klippe,  
      du bliver tørreplads for fiskenet;  
      du skal ikke bygges op igen.  
      Jeg, Herren, har talt, siger Gud Herren.

v15  Dette siger Gud Herren til Tyrus:

      Ved drønet af dit fald,  
      de såredes stønnen,  
      de dræbte i dine gader,  
      skælver de fjerne øer.  
       v16  Alle havets fyrster  
      stiger ned fra deres troner,  
      de lægger deres kapper,  
      tager deres brogede klæder af;  
      de klæder sig i angst  
      og sætter sig på jorden.  
      Igen og igen gribes de af angst  
      og gyser over dig.  
       v17  De synger en dødsklage om dig:  
      Tænk, at du gik til grunde,  
      forsvandt fra havet,  
      du lovpriste by!  
      Du havde magten på havet,  
      du og dine indbyggere,  
      som spredte rædsel  
      over alle, der boede der.  
       v18  Nu gribes de fjerne øer af angst  
      den dag, du falder,  
      øerne i havet forfærdes  
      over dit endeligt.

v19  For dette siger Gud Herren: Når jeg gør dig til en ruinby som de byer, der er uden beboere, når jeg rejser havdybet over dig og de vældige vande lukker sig over dig, v20  da styrter jeg dig ned til dem, der er gået i graven, til fortidens folk. Jeg lader dig ligge i jordens dyb, som ruinerne fra fortiden, sammen med dem, der er gået i graven, for at du ikke mere skal bebos og rejse dig i de levendes land. v21  Jeg gør dig til rædsel, så du ikke mere er til. Man skal søge efter dig, men aldrig mere finde dig, siger Gud Herren.

### Ez 27

#### Dødsklage over Tyrus og dets konge

v1  Herrens ord kom til mig: v2  Du, menneske, syng en dødsklage over Tyrus! v3  Du skal sige til Tyrus, som ligger, hvor man sejler ud på havet og driver handel med folkene på de mange fjerne øer: Dette siger Gud Herren:

      Tyrus, du sagde:  
      »Min skønhed er fuldkommen.«  
       v4  Midt ude i havet går dine grænser;  
      de, der byggede dig, gjorde din skønhed fuldkommen.  
       v5  Af enebærtræ fra Senir  
      lagde de dit skibsdæk,  
      cedertræ fra Libanon hentede de  
      for at rejse din mast,  
       v6  af egetræ fra Bashan  
      lavede de årer,  
      dine planker lavede de af cypres,  
      indlagt med elfenben, fra kittæernes øer.  
       v7  Fint, mønstret linned fra Egypten var dit sejl,  
      det var dit banner;  
      dit soltag var purpurstof,  
      rødt og blåt, fra Elisas øer.  
       v8  Folk fra Sidon og Arvad  
      var dine rorkarle;  
      dine styrmænd, Tyrus,  
      var dine dygtigste mænd.  
       v9  De ældste og dygtigste fra Gebal  
      var skibstømrere.  
      Du havde alle havets skibe og mænd  
      til at afsætte varer for dig.  
       v10  Persere, lydere og putere  
      var krigere i din hær;  
      skjolde og hjelme hængte de op i dig.  
      De kastede glans over dig.  
       v11  Mænd fra Arvad og dine egne krigere  
      stod rundt på dine mure  
      og gammaditterne på dine tårne;  
      deres skjolde hængte de rundt på dine mure.  
      De gjorde din skønhed fuldkommen.

v12  Tarshish brugte du som opkøber, fordi din rigdom var stor; de solgte dine produkter for sølv, jern, tin og bly. v13  Javan, Tubal og Meshek var dine handelsmænd; de solgte dine varer for levende mennesker og kobberkar. v14  Bet-Togarma leverede vognheste, rideheste og muldyr for dine produkter. v15  Folk fra Dedan var dine handelsmænd, de mange fjerne øer købte op på dine vegne; de bragte elfenben og ibenholt som afgift til dig. v16  Aram var din opkøber, fordi du frembragte så meget; de solgte dine produkter for granat, purpurrød uld, broget stof, byssus, koraller og rubiner. v17  Juda og Israel var dine handelsmænd; de solgte dine varer for hvede fra Minnit og bagværk, honning, olie og storax-balsam. v18  Damaskus var din opkøber, fordi du frembragte så meget, og fordi din rigdom var stor. De solgte dine produkter for vin fra Helbon og uld fra Sahar v19  og Dan og for vin fra Uzal. De leverede smedejern, kassia og kalmus for dine varer. v20  Dedan drev handel for dig med stof til sadler. v21  Araberne og alle Kedars fyrster opkøbte på dine vegne; de købte lam, væddere og bukke. v22  Sabas og Ramas handelsmænd drev handel for dig; de solgte dine varer for den allerbedste balsam, for alle slags ædelsten og guld. v23  Karan, Kanne og Eden, Sabas handelsmænd, Assyrien såvel som Lemad drev handel for dig; v24  de drev handel for dig med pragtklæder, med purpurkapper, med broget stof og med flerfarvede tæpper, med reb slået og tvundet på dine handelspladser. v25  Tarshish-skibene var karavaner med dine varer.

      Du lå lastet og tung  
      midt ude på havet.  
       v26  Dine rorkarle bragte dig  
      ud på det store hav;  
      en østenstorm knuste dig  
      midt ude på havet.  
       v27  Din rigdom, dine produkter, dine varer,  
      dine sømænd og styrmænd,  
      dine skibstømrere,  
      de, der afsatte dine varer,  
      alle de krigere, som var med dig,  
      hele det mandskab, du havde med,  
      sank i havets dyb,  
      den dag du faldt.  
       v28  Ved styrmændenes skrig  
      skælver græsgangene.  
       v29  Alle de, der trækker årerne,  
      forlader deres skibe;  
      alle sømændene og havets styrmænd  
      redder sig i land.  
       v30  De løfter deres røst  
      og klager bittert på grund af dig;  
      de kommer støv på hovedet  
      og vælter sig i aske.  
       v31  De klipper sig skaldet  
      og klæder sig i sæk på grund af dig;  
      de græder bittert over dig,  
      en bitter klage.  
       v32  Deres sønner synger dødsklage,  
      de synger en klagesang over dig:  
      »Hvem kan sammenlignes med Tyrus,  
      derude i havet?«  
       v33  Når dine produkter kom ind fra havet,  
      gjorde du mange folkeslag mætte.  
      Med din store rigdom og dine varer  
      gjorde du jordens konger rige.  
       v34  Nu er du knust af havet  
      og ligger i det dybe vand;  
      dine varer og hele dit mandskab  
      er gået ned med dig.  
       v35  Alle, der bor på de fjerne øer,  
      gyser over dig;  
      hårene rejser sig på kongernes hoved,  
      ansigtet er fortrukket.  
       v36  Dine opkøbere blandt folkeslagene  
      pifter hånligt ad dig,  
      du er blevet en rædsel,  
      du er borte for evigt.

### Ez 28

v1  Herrens ord kom til mig: v2  Menneske, sig til Tyrus' fyrste: Dette siger Gud Herren:

      Dit hjerte blev hovmodigt,  
      og du sagde: »Jeg er en gud!  
      Jeg sidder på en gudetrone  
      midt ude i havet!«  
      Men du er et menneske, ikke en gud,  
      og du har gjort dit hjerte til et gudehjerte!  
       v3  Du er visere end Daniel,  
      ingen hemmelighed kan skjules for dig.  
       v4  Med visdom og indsigt vandt du dig rigdom,  
      du skaffede guld og sølv til dine skatkamre.  
       v5  Ved din store visdom i handel  
      blev du meget rig;  
      men dit hjerte blev hovmodigt over din rigdom.

       v6  Derfor siger Gud Herren:  
      Fordi du har gjort dit hjerte til et gudehjerte,  
       v7  sender jeg fremmede mod dig,  
      grusomme folkeslag;  
      de skal trække deres sværd imod din skønne visdom  
      og vanære din strålende glans.  
       v8  De styrter dig i graven,  
      og du dør en voldsom død,  
      midt ude i havet.  
       v9  Vil du virkelig sige: »Jeg er en gud!«  
      ansigt til ansigt med ham, der slår dig ihjel?  
      Du er menneske, ikke en gud,  
      i dine drabsmænds hænder.  
       v10  Du skal dø uomskårnes død  
      for fremmedes hånd.  
      Jeg har talt,  
      siger Gud Herren.

v11  Herrens ord kom til mig: v12  Menneske, syng en dødsklage over Tyrus' konge, og sig til ham: Dette siger Gud Herren:

      Du var seglet på fuldkommenhed,  
      fyldt med visdom og af fuldendt skønhed.  
       v13  Du var i Eden, i gudshaven.  
      Alle slags ædelsten sad på din dragt:  
      rubin, topas og månesten,  
      krysolit, shoham og jaspis,  
      safir, granat og smaragd;  
      udhamret og dekoreret kunstarbejde i guld  
      blev anbragt på dig, den dag du blev skabt.  
       v14  Du var en salvet kerub,  
      jeg gjorde dig til beskytter;  
      du var på det hellige gudebjerg,  
      du vandrede blandt funklende sten.  
       v15  Du var udadlelig i din færd,  
      fra den dag du blev skabt,  
      til der blev fundet uret hos dig.  
       v16  Ved al din handel  
      fyldtes du med vold og syndede.  
      Så forstødte jeg dig fra gudebjerget,  
      fra de funklende sten,  
      jeg ødelagde dig, du beskyttende kerub.  
       v17  Dit hjerte blev hovmodigt over din skønhed,  
      du fordærvede din visdom og strålende glans.  
      Jeg kastede dig til jorden,  
      gav dig hen til konger,  
      så de kunne fryde sig over dig.  
       v18  Med dine mange synder i din uhæderlige handel  
      vanhelligede du dine helligdomme;  
      men jeg lod ild strømme ud fra dig,  
      den fortærede dig,  
      og jeg gjorde dig til aske på jorden  
      for øjnene af alle, der så dig.  
       v19  Alle blandt folkene, som kender dig,  
      gyser over dig;  
      du er blevet en rædsel,  
      du er borte for evigt.

#### Mod Sidon

v20  Herrens ord kom til mig: v21  Menneske, vend dig mod Sidon! Du skal profetere imod den v22  og sige: Dette siger Gud Herren:

      Jeg kommer over dig, Sidon,  
      jeg viser min herlighed på dig.  
      Så skal de forstå, at jeg er Herren,  
      når jeg bringer straf over dig  
      og viser min hellighed på dig.  
       v23  Jeg sender pest over dig  
      og blod i dine gader.  
      De skal dræbes af sværd,  
      der rettes imod dig fra alle sider.  
      Så skal de forstå, at jeg er Herren.

#### Israels frelse fra landflygtigheden

v24  Israel skal ikke længere stikkes af torn og rives af tjørn fra alle de omboende, som foragter dem. Så skal de forstå, at jeg er Gud Herren.

v25  Dette siger Gud Herren: Når jeg samler Israel fra de folk, de er spredt iblandt, vil jeg vise min hellighed på dem for øjnene af folkene. De skal bo på deres jord, som jeg gav min tjener Jakob. v26  Dér skal de bo trygt. De skal bygge huse og plante vingårde og bo trygt. Når jeg bringer straf over alle de omboende, som foragter dem, skal de forstå, at jeg er Herren deres Gud.

### Ez 29

#### Mod egypterkongen Farao

v1  I det tiende år på den tolvte dag i den tiende måned kom Herrens ord til mig: v2  Menneske, vend dig mod Egyptens konge, Farao! Du skal profetere imod ham og imod hele Egypten. v3  Tal, og sig: Dette siger Gud Herren:

      Nu kommer jeg over dig,  
      Egyptens konge, Farao,  
      du store drage,  
      der ligger i strømmene  
      og siger: »Nilen er min,  
      jeg har skabt den!«  
       v4  Jeg sætter kroge i dine kæber,  
      jeg lader fiskene i dine strømme  
      klæbe til dine skæl;  
      jeg trækker dig op af dine strømme  
      med alle deres fisk klæbende til dine skæl.  
       v5  Så slænger jeg dig ud i ørkenen  
      sammen med alle fiskene i dine strømme.  
      Dér ligger du på steppen,  
      du skal hverken samles op eller samles ind.  
      Jeg giver dig som føde  
      til jordens dyr og himlens fugle.  
       v6  Så skal alle Egyptens beboere forstå,  
      at jeg er Herren.

      Egypten var en rørstok for Israels folk.  
       v7  Når de greb fat om dig med hånden, knækkede du  
      og flænsede skulderen på dem alle sammen;  
      når de støttede sig til dig, brækkede du  
      og fik deres lænder til at ryste.  
       v8  Derfor siger Gud Herren:  
      Jeg bringer mit sværd over dig  
      og udrydder mennesker og dyr.  
       v9  Egypten skal blive ørken og ruiner.  
      Så skal de forstå, at jeg er Herren.

      Han sagde: »Nilen er min,  
      jeg har skabt den!«

v10  Derfor kommer jeg over dig og dine strømme og gør Egypten til ruiner og ørken fra Migdol til Syene, helt til Nubiens grænse. v11  Mennesker skal ikke drage igennem det, og dyr skal ikke drage igennem det; ingen skal bo der i fyrre år. v12  Jeg gør Egypten til en ørken blandt øde lande, og blandt byer i ruiner skal dets byer ligge øde i fyrre år. Jeg spreder egypterne blandt folkene og strør dem ud i landene.

v13  For dette siger Gud Herren: Når fyrre år er gået, samler jeg egypterne fra de folk, hvor de er spredt. v14  Så vender jeg Egyptens skæbne og fører dem tilbage til landet Patros, det land de stammer fra. Dér skal de danne et lille kongerige, v15  mindre end andre riger, og de skal aldrig mere ophøje sig over folkene. Jeg gør dem for få til at herske over folkene.

v16  Israelitterne skal ikke mere sætte deres lid til Egypten og gøre mig opmærksom på deres skyld ved at søge dertil. Så skal de forstå, at jeg er Gud Herren.

v17  I det syvogtyvende år på den første dag i den første måned kom Herrens ord til mig: v18  Menneske, Babylons konge, Nebukadnesar, har ladet sin hær udføre et storværk mod Tyrus; hvert hoved er skaldet, hver skulder er nøgen. Men han og hans hær fik ikke løn af Tyrus for det værk, han havde udført mod den. v19  Derfor siger Gud Herren: Jeg giver Egypten til Babylons konge, Nebukadnesar. Han skal tage dets rigdom, plyndre og røve i det, så hans hær kan få sin løn. v20  Jeg giver ham Egypten som arbejdsløn for det, de udførte for mig, siger Gud Herren.

v21  Den dag lader jeg et horn vokse frem for Israel, og jeg åbner din mund iblandt dem. Så skal de forstå, at jeg er Herren.

### Ez 30

v1  Herrens ord kom til mig: v2  Menneske, du skal profetere og sige: Dette siger Gud Herren:

      I skal jamre: »Ak, hvilken dag!«  
       v3  For dagen er nær,  
      Herrens dag er nær,  
      en dag med mørke skyer.  
      Folkenes tid er inde!  
       v4  Sværdet kommer over Egypten,  
      og Nubien skælver,  
      når de ligger dræbt i Egypten,  
      og man tager dets rigdomme,  
      og grundmurene jævnes med jorden.

v5  Nubierne, puterne, lyderne og alle araberne, kuberne og pagtslandets folk skal falde for sværdet sammen med dem.

v6  Dette siger Gud Herren: De, som støttede Egypten, skal selv falde; dets stolte styrke skal bryde sammen. Fra Migdol til Syene skal de falde for sværdet, siger Gud Herren.

v7  Egypten skal blive til ørken blandt de øde lande, dets byer skal ligge blandt ruinbyer. v8  Så skal de forstå, at jeg er Herren, når jeg sætter ild til Egypten, så alle dets hjælpere knuses.

v9  Den dag skal mine sendebud drage af sted på skibe for at vække rædsel i det trygge Nubien. Det skal komme til at skælve på Egyptens dag. Den kommer!

       v10  Dette siger Gud Herren:  
      Jeg gør ende på Egyptens larmende hob  
      ved Babylons konge, Nebukadnesar.  
       v11  Han og hele hans hær,  
      grusomme folk,  
      skal hentes for at ødelægge landet.  
      De skal trække deres sværd mod Egypten  
      og fylde landet med dræbte.  
       v12  Jeg udtørrer strømmene  
      og overgiver landet til onde folk.  
      Jeg lægger landet og dets beboere øde  
      ved fremmedes hjælp.  
      Jeg, Herren, har talt!

       v13  Dette siger Gud Herren:  
      Jeg ødelægger møgguderne  
      og gør ende på afguderne i Nof.  
      Der skal ikke længere være  
      en fyrste i Egypten.  
      Jeg skaber frygt i Egypten.  
       v14  Jeg lægger Patros øde,  
      sætter ild på Soan  
      og bringer straf over No.  
       v15  Jeg udøser min vrede over Sin,  
      Egyptens værn,  
      og udrydder Nos larmende hob.  
       v16  Jeg sætter ild på Egypten:  
      Sin skal vride sig i smerte;  
      de bryder ind i No  
      og angriber Nof ved højlys dag.  
       v17  Krigerne fra Aven og Pi-Beset  
      skal falde for sværdet  
      og kvinderne gå i fangenskab.  
       v18  I Takpankes bliver dagen mørk,  
      når jeg bryder Egyptens åg.  
      Dets stolte styrke skal forsvinde,  
      skyer skal dække det,  
      dets døtre skal gå i fangenskab.  
       v19  Jeg bringer straf over Egypten,  
      så de forstår, at jeg er Herren.

v20  I det ellevte år på den syvende dag i den første måned kom Herrens ord til mig: v21  Menneske, jeg brækker armen på egypterkongen Farao. Den skal ikke forbindes, så den læges ved at blive lagt i bind, forbundet og styrket, så den igen kan gribe om sværdet. v22  Derfor siger Gud Herren:

      Jeg kommer over egypterkongen Farao  
      og brækker hans arme,  
      både den stærke og den brækkede,  
      så sværdet falder ud af hans hånd.  
       v23  Jeg spreder egypterne blandt folkene  
      og strør dem ud i landene.  
       v24  Jeg styrker babylonerkongens arme  
      og giver ham mit sværd i hånden.  
      Jeg brækker Faraos arme,  
      og de faldne skal ligge og stønne foran ham.  
       v25  Jeg styrker babylonerkongens arme,  
      mens Faraos arme synker.  
      Så skal de forstå, at jeg er Herren,  
      når jeg giver babylonerkongen mit sværd i hånden,  
      og han løfter det mod Egypten.  
       v26  Jeg spreder egypterne blandt folkene  
      og strør dem ud i landene.  
      Så skal de forstå, at jeg er Herren.

### Ez 31

#### Farao, det fældede cedertræ

v1  I det ellevte år på den første dag i den tredje måned kom Herrens ord til mig: v2  Menneske, sig til Egyptens konge, Farao, og til hans larmende hob:

      Hvem ligner du i storhed?  
       v3  Assyrien var  
      en ceder på Libanon,  
      dens grene var smukke  
      og overskyggede skoven;  
      dens stamme var høj,  
      og dens krone  
      rakte op mellem skyerne.  
       v4  Vandet fik den til at vokse,  
      vandet i dybet gav den vækst;  
      det lod sine strømme omgive  
      stedet, hvor den var plantet,  
      det sendte sine bække  
      til alle markens træer.  
       v5  Derfor blev dens stamme højere  
      end alle markens træer;  
      den fik mange kviste,  
      dens grene blev lange  
      af det strømmende vand, den fik.  
       v6  I dens sidegrene byggede  
      alle himlens fugle,  
      under dens grene ynglede  
      alle jordens dyr,  
      i dens skygge boede  
      alle store folkeslag.  
       v7  Den var smuk, da den voksede til,  
      med sit tætte nålehang,  
      for dens rødder nåede  
      det strømmende vand.  
       v8  Cedrene i gudshaven  
      kunne ikke måle sig med den,  
      enebærtræerne kunne ikke sammenlignes  
      med dens sidegrene,  
      platanerne var ikke så store  
      som dens grene.  
      Intet træ i gudshaven  
      var smukt som den.  
       v9  Jeg gjorde den smuk  
      med dens store nålehang,  
      alle Edens træer i gudshaven  
      måtte misunde den.

v10  Dette siger Gud Herren: Din stamme blev høj, den rakte sin krone op mellem skyerne og blev hovmodig over sin højde; v11  derfor overgav jeg den til folkenes mægtige, han skulle handle imod den efter dens gudløshed; jeg kastede den ud. v12  Fremmede, de grusomste folk, fældede den og lod den ligge på bjergene; dens nålehang faldt i alle dale, og grenene lå brækket i vandløb over hele landet; alle jordens folk måtte forlade dens skygge og lade den ligge. v13  I det fældede træ boede alle himlens fugle, og mellem grenene levede alle jordens dyr.

v14  Derfor får ingen træer ved vandet høje stammer, de rækker ikke kronen op mellem skyerne. Ingen træer, der drikker vand, skal stole på sig selv i kraft af deres højde, for alle overgives til døden i jordens dyb blandt de mennesker, der er gået i graven.

v15  Dette siger Gud Herren: Den dag den gik ned i dødsriget, lod jeg urdybet sørge over den og dække den til. Jeg holdt dets strømme tilbage, så de vældige vande standsede; jeg klædte Libanon i sort for dens skyld, og alle markens træer sygnede hen. v16  Ved braget, da den faldt, fik jeg folkene til at skælve, da jeg styrtede den ned i dødsriget til dem, der er gået i graven. Alle Edens træer i jordens dyb finder trøst, de udvalgte og gode på Libanon, alle de, der drikker vand. v17  Ligesom den er de gået ned i dødsriget til dem, der er dræbt af sværdet. De, der sad i dens skygge, er strøet ud blandt folkene.

v18  Hvem sammenligner du dig med i herlighed og storhed blandt Edens træer? Du skal styrtes ned sammen med Edens træer i jordens dyb, blandt uomskårne skal du ligge sammen med dem, der er dræbt af sværdet. Det er Farao og hele hans larmende hob, siger Gud Herren.

### Ez 32

#### Dødsklage over Farao

v1  I det tolvte år på den første dag i den tolvte måned kom Herrens ord til mig: v2  Menneske, syng en dødsklage over Egyptens konge, Farao, og sig til ham:

      Folkenes løve, det er ude med dig!  
      Du var som dragen i havet;  
      du prustede i dine floder,  
      du mudrede vandet til med dine fødder  
      og trampede rundt i floderne.  
       v3  Dette siger Gud Herren:  
      Jeg kaster mit net over dig,  
      når de mange folk er samlede,  
      og de skal trække dig op i mit fiskenet.  
       v4  Jeg lader dig ligge på jorden,  
      slængt hen på steppen.  
      Jeg lader alle himlens fugle holde til på dig  
      og mætter alle jordens dyr med dig.  
       v5  Jeg lægger din krop på bjergene,  
      jeg fylder dalene med dit lig.  
       v6  Jeg lader jorden drikke væsken  
      af dit blod, som flyder på bjergene,  
      vandløbene fyldes med dig.  
       v7  Jeg dækker himlen til, når dit lys slukkes,  
      jeg gør stjernerne mørke;  
      solen dækker jeg med skyer,  
      månen skal ikke skinne.  
       v8  Alle lys på himlen  
      gør jeg mørke på grund af dig;  
      jeg lægger mørke over dit land,  
      siger Gud Herren.

v9  Jeg giver de mange folkeslag uro i hjertet, når din ulykke kommer ud til folkeslag i lande, du ikke kendte. v10  Jeg får talrige folk til at gyse over dig, og hårene rejser sig på kongernes hoved, når jeg svinger sværdet for øjnene af dem. Igen og igen gribes de af angst for deres liv, den dag du falder. v11  For dette siger Gud Herren: Babylonerkongens sværd skal nå dig.

       v12  Din larmende hob lader jeg falde  
      for krigernes sværd;  
      alle de grusomme folk  
      skal ødelægge Egyptens storhed,  
      og hele dets larmende hob bliver tilintetgjort.  
       v13  Jeg udrydder alt dets kvæg,  
      fjernt fra det strømmende vand,  
      som menneskers fødder ikke mere skal mudre til,  
      som kvægets klove ikke mere skal mudre til.  
       v14  Så lader jeg dets vande synke,  
      floderne lader jeg flyde som olie,  
      siger Gud Herren.  
       v15  Når jeg gør Egypten til en ørken,  
      så landet ligger øde uden beboere,  
      når jeg dræber alle dets indbyggere,  
      skal de forstå, at jeg er Herren.

v16  Dette er en dødsklage. Man skal synge den, folkenes døtre skal synge den, over Egypten og dets larmende hob skal de synge den, siger Gud Herren.

#### Egypten og dets hjælpere i dødsriget

v17  I det tolvte år på den femtende dag i måneden kom Herrens ord til mig: v18  Menneske, istem klage over den larmende hob og de fornemme i Egypten, du og folkenes døtre! Jeg styrter dem ned i jordens dyb til dem, der er gået i graven.

       v19  Var du dejligere end andre?  
      Stig ned og læg dig blandt de uomskårne!

v20  Blandt dem, der er dræbt af sværdet, skal de falde. Sværdet er draget! Egypten og hele dets larmende hob skal trækkes derned. v21  De mægtige krigere taler fra dødsriget til ham og alle hans hjælpere. De uomskårne, som er dræbt af sværdet, steg ned og lagde sig.

v22  Dér er Assyrien med hele sin flok rundt om dets grav. Alle de dræbte, som er faldet for sværdet, v23  fik deres grav i afgrundens dyb; flokken ligger rundt om dets grav. Alle de dræbte, som er faldet for sværdet, spredte rædsel i de levendes land.

v24  Dér er Elam med hele sin larmende hob rundt om dets grav. Alle de dræbte, som er faldet for sværdet, og som steg uomskårne ned i jordens dyb, spredte rædsel i de levendes land. De må bære deres skændsel sammen med dem, der er gået i graven. v25  Blandt de dræbte fik det sit leje med hele den larmende hob rundt om dets grav. Alle de uomskårne, som er dræbt af sværdet, spredte rædsel i de levendes land. De må bære deres skændsel sammen med dem, der er gået i graven; blandt de dræbte blev de lagt.

v26  Dér er Meshek-Tubal med hele den larmende hob rundt om dets grav. Alle de uomskårne, som er dræbt af sværdet, spredte rædsel i de levendes land. v27  Skulle de faldne blandt de uomskårne ikke ligge sammen med krigerne, som gik ned i dødsriget med deres krigsvåben? De ligger med deres sværd under hovedet og deres skjold over knoglerne, for krigerne spredte rædsel i de levendes land.

       v28  Du skal knuses blandt de uomskårne  
      og ligge sammen med dem, som er dræbt af sværdet.

v29  Dér er Edom med sine konger og alle sine stormænd, der trods deres styrke blev lagt blandt dem, der er dræbt af sværdet. De ligger sammen med de uomskårne og med dem, der er gået i graven.

v30  Dér er alle Nordens fyrster med alle dem fra Sidon, som trods den rædsel, de spredte, måtte stige ned til de dræbte. De er gjort til skamme i deres styrke og ligger uomskårne sammen med dem, som er dræbt af sværdet. De må bære deres skændsel sammen med dem, der er gået i graven.

v31  Farao ser dem og trøster sig over hele sin larmende hob. Farao og hele hans hær er dræbt af sværdet, siger Gud Herren.

v32  Jeg spredte rædsel for ham i de levendes land; men han skal lægges blandt uomskårne sammen med dem, der er dræbt af sværdet, Farao og hele hans larmende hob, siger Gud Herren.

### Ez 33

#### Vægteren for Israels hus

v1  Herrens ord kom til mig: v2  Menneske, tal til dine landsmænd, og sig til dem: Når jeg bringer sværdet over et land, vælger landets folk en mand af deres midte og stiller ham som vægter. v3  Når han ser sværdet komme over landet, støder han i hornet for at advare folket. v4  Hvis der er en, der hører lyden af hornet, men ikke lader sig advare, og sværdet rammer ham, så kommer hans blod over hans eget hoved. v5  Fordi han hørte lyden af hornet, men ikke lod sig advare, kommer hans blod over hans eget hoved. Havde han ladet sig advare, ville han have reddet livet. v6  Hvis vægteren derimod ser sværdet komme og ikke støder i hornet, så folket ikke bliver advaret, og sværdet rammer en af dem, da bliver han ramt på grund af sin skyld, men hans blod vil jeg kræve af vægterens hånd.

v7  Og dig, menneske, stiller jeg som vægter for Israels hus. Når du hører et ord fra min mund, skal du advare dem fra mig. v8  Når jeg siger til den uretfærdige: Du skal dø! og du ikke taler til den uretfærdige og advarer ham mod hans vej, så skal den uretfærdige dø på grund af sin skyld, men hans blod vil jeg kræve af din hånd. v9  Hvis du derimod advarer den uretfærdige for at få ham til at vende om fra sin vej, og han ikke vender om, skal han dø på grund af sin skyld, men du har reddet dit liv.

#### Enhver skal undgælde for egne handlinger

v10  Du, menneske, sig til Israels hus: I siger: »Når vore overtrædelser og synder hviler tungt på os, og vi rådner op på grund af dem, hvordan kan vi da bevare livet?« v11  Sig til dem: Så sandt jeg lever, siger Gud Herren: Jeg ønsker ikke den uretfærdiges død, men tværtimod at den uretfærdige vender om fra sin vej, så han bevarer livet. Vend om, vend om fra jeres onde veje! Hvorfor vil I dø, Israels hus?

v12  Du, menneske, sig til dine landsmænd: Den retfærdiges retfærdighed vil ikke kunne redde ham, når han synder. Og den uretfærdiges uretfærdighed skal ikke få ham til at snuble, når han vender om fra den. Den retfærdige kan ikke bevare livet ved sin retfærdighed, når han synder. v13  Når jeg siger til den retfærdige, at han skal bevare livet, og han stoler på sin retfærdighed, men øver uret, så skal ingen af hans retfærdige gerninger huskes. Han skal dø på grund af den uret, han har øvet. v14  Men når jeg siger til den uretfærdige: Du skal dø! og han vender om fra sin synd og øver ret og retfærdighed, v15  giver tilbage, hvad han tog i pant, erstatter, hvad han røvede, og følger livets love uden at øve uret, så skal han bevare livet og ikke dø. v16  Ingen af de synder, han har begået, skal huskes. Han har øvet ret og retfærdighed, og han skal bevare livet.

v17  Dine landsmænd siger: »Herren handler ikke rimeligt.« Men det er dem selv, der ikke handler rimeligt. v18  Når den retfærdige vender om fra sin retfærdighed og øver uret, skal han dø. v19  Men når den uretfærdige vender om fra sin uretfærdighed og øver ret og retfærdighed, så skal han bevare sit liv. v20  I siger: »Herren handler ikke rimeligt.« Men jeg dømmer jer hver især for jeres handlinger, Israels hus.

#### Jerusalem er faldet

v21  I det tolvte år efter at vi var blevet ført i eksil, på den femte dag i den tiende måned, kom en flygtning til mig fra Jerusalem og sagde: »Byen er faldet!« v22  Herrens hånd kom over mig, aftenen før flygtningen nåede frem; inden han kom til mig om morgenen, åbnede Herren min mund. Min mund blev åbnet, og jeg var ikke længere stum.

v23  Herrens ord kom til mig: v24  Menneske, de, der bor i ruinerne i Israels land, siger: »Abraham var kun én, og han fik landet i eje. Vi er mange, og vi har fået landet som ejendom.« v25  Sig derfor til dem: Dette siger Gud Herren: I spiser kød med blod i, løfter øjnene til jeres møgguder og udgyder blod, og I vil have landet i eje? v26  I stoler på jeres sværd, begår afskyelige handlinger, skænder anden mands hustru, og I vil have landet i eje? v27  Sådan skal du sige til dem: Dette siger Gud Herren: Så sandt jeg lever, skal de, der holder til i ruinerne, falde for sværdet; dem, der er på åben mark, giver jeg som føde til de vilde dyr; og de, der søger tilflugt i klippeborge og huler, skal dø af pest. v28  Jeg gør landet til ørken og ødemark, Israels stolte styrke skal forsvinde, dets bjerge skal ligge øde hen, så ingen færdes der. v29  Så skal de forstå, at jeg er Herren, når jeg gør landet til ørken og ødemark på grund af alle de afskyelige handlinger, de har begået.

v30  Du, menneske, dine landsmænd sidder langs murene og i døråbningerne og taler om dig. De siger til hinanden: »Kom dog og hør det ord, der udgår fra Herren!« v31  Så stimler de sammen hos dig, og mit folk sætter sig foran dig; de hører på dine ord, men de handler ikke efter dem, for de handler efter deres egne elskovsord; de jager efter vinding. v32  For dem er du som en, der synger om elskov med dejlig stemme til smuk musik; de hører på dine ord, men de handler ikke efter dem. v33  Når det kommer – og det vil komme – skal de forstå, at der er kommet en profet blandt dem.

### Ez 34

#### Israels slette hyrder og den rette hyrde

v1  Herrens ord kom til mig: v2  Menneske, du skal profetere imod Israels hyrder. Du skal profetere og sige til dem, til hyrderne: Dette siger Gud Herren: Ve Israels hyrder, som vogter sig selv! Skal hyrder ikke vogte får? v3  I spiser det fede, ulden bruger I til klæder, og de fede dyr slagter I. Men I vogter ikke fårene. v4  De svage har I ikke styrket, de syge har I ikke helbredt, og de kvæstede har I ikke forbundet, de bortkomne har I ikke ført tilbage, de vildfarne har I ikke ledt efter, og de stærke har I underkuet med vold. v5  Mine får er blevet spredt, fordi de er uden hyrde, og de er blevet til føde for alle de vilde dyr. De er blevet spredt v6  og flakker om i alle bjergene og på alle de høje bakker; over hele landet er mine får blevet spredt, og ingen søger eller leder efter dem. v7  Hør derfor Herrens ord, I hyrder: v8  Så sandt jeg lever, siger Gud Herren: Mine får er blevet til bytte og til føde for alle de vilde dyr, fordi de er uden hyrde. Mine hyrder har ikke søgt efter dem; de har vogtet sig selv i stedet for mine får. v9  Hør derfor Herrens ord, I hyrder: v10  Dette siger Gud Herren: Nu kommer jeg over hyrderne og kræver mine får af dem. Jeg afsætter dem som fårehyrder; de skal ikke længere vogte sig selv. Jeg river mine får ud af gabet på dem, og de får dem ikke at æde. v11  For dette siger Gud Herren: Jeg vil selv søge efter mine får og holde øje med dem. v12  Som hyrden holder øje med sin hjord, når hans får er spredt rundt om ham, således vil jeg holde øje med mine får og udfri dem fra alle de steder, hvor de blev spredt på de mørke skyers og mulmets dag. v13  Jeg vil føre dem ud fra folkene, samle dem fra landene og bringe dem til deres eget land. Jeg vil vogte dem på Israels bjerge, ved vandløbene og overalt i landet, hvor de bor. v14  På gode enge vil jeg vogte dem, og på Israels høje bjerge skal de finde deres græsgange. Der skal de lejre sig på gode græsgange og græsse på frodige enge på Israels bjerge. v15  Jeg vil selv vogte mine får og lade dem lejre sig, siger Gud Herren. v16  De vildfarne vil jeg lede efter, de bortkomne vil jeg føre tilbage, de kvæstede vil jeg forbinde, de syge vil jeg styrke, de fede og stærke vil jeg passe på. Jeg vil vogte dem på rette måde.

v17  Dette siger Gud Herren: Mine får, jeg vil dømme dyrene imellem, både væddere og bukke. v18  Er det ikke nok, at I har den gode græsgang at græsse på? Behøver I at trampe resten af græsset ned? Er det ikke nok, at I har det klare vand at drikke? Behøver I at trampe rundt i resten af vandet? v19  Mine får må græsse, hvor I har trampet ned, og drikke, hvor I har trampet rundt. v20  Derfor siger Gud Herren til dem: Jeg vil selv dømme mellem de fede og de magre dyr. v21  Fordi I med side og nakke skubber alle de svage væk og stanger dem med hornene, så I får dem spredt, v22  vil jeg redde mine får, så de ikke mere skal blive til bytte; jeg vil dømme dyrene imellem. v23  Jeg vil sætte én hyrde over dem, min tjener David; han skal vogte dem og være deres hyrde. v24  Jeg, Herren, vil være deres Gud, og min tjener David skal være fyrste hos dem. Jeg, Herren, har talt!

v25  Jeg vil slutte en fredspagt med dem. Jeg udrydder rovdyrene i landet, så folket kan bo trygt på steppen og sove i skovene. v26  Jeg sender velsignelse over dem, hvor de bor rundt om min høj, og jeg lader regnen falde til rette tid, en regn til velsignelse. v27  Markens træer giver deres frugt og jorden sin afgrøde, og de skal bo trygt i deres land. Så skal de forstå, at jeg er Herren, når jeg bryder deres åg og redder dem fra dem, der holder dem i trældom. v28  De skal ikke længere være bytte for folkene eller føde for de vilde dyr; de skal bo trygt, uden at nogen jager dem bort. v29  Jeg lader planter vokse op, der gør dem navnkundige, og ingen i landet skal længere omkomme af sult, og de skal ikke mere rammes af folkenes spot. v30  De skal forstå, at jeg er Herren deres Gud. Jeg er med dem, og de er mit folk, Israels hus, siger Gud Herren. v31  I er mine får, de får jeg har på græs. I er mennesker, jeg er jeres Gud, siger Gud Herren.

### Ez 35

#### Mod Edom

v1  Herrens ord kom til mig: v2  Menneske, vend dig mod Se'irs bjerge. Du skal profetere imod dem v3  og sige: Dette siger Gud Herren:

      Nu kommer jeg over dig, Se'irs bjerge;  
      jeg løfter min hånd imod dig  
      og gør dig til ørken og ødemark.  
       v4  Dine byer lægger jeg i ruiner,  
      og du skal blive til ørken.  
      Så skal du forstå, at jeg er Herren.

v5  Du har næret et evigt fjendskab mod israelitterne, og du overgav dem til sværdet, da ulykken ramte dem, så de fik deres endelige straf. v6  Derfor siger Gud Herren:

      Så sandt jeg lever:  
      Jeg vil gøre dig til blod,  
      og blodet skal forfølge dig.  
      Ja, ved blod pådrog du dig skyld,  
      og blodet skal forfølge dig.

v7  Jeg vil gøre Se'irs bjerge til ørken og ødemark, og jeg udrydder dem, der færdes der. v8  Jeg fylder bjergene med de dræbte; på dine høje, i dine dale og i alle dine vandløb ligger de, der er dræbt af sværdet.

       v9  Jeg gør dig til evig ørken,  
      til byer uden beboere.  
      Så skal I forstå, at jeg er Herren.

v10  Du sagde: »De to folk og de to lande skal tilhøre mig, og jeg vil tage dem i besiddelse, selv om Herren er der.« v11  Derfor siger Gud Herren: Så sandt jeg lever: Jeg vil gengælde dig den vrede og skinsyge, du viste i dit had til dem. Jeg vil give mig til kende for dem, når jeg dømmer dig. v12  Så skal du forstå, at jeg er Herren. Jeg har hørt alle de forhånelser, du har rettet imod Israels bjerge: »De ligger øde hen; vi har fået dem at æde!« v13  I har hånet mig med jeres tale, I har brugt mange ord imod mig. Jeg har hørt det!

v14  Dette siger Gud Herren: Da du har glædet dig over, at mit land blev lagt øde, vil jeg gøre det samme mod dig. v15  Da du har glædet dig over, at Israels arvelod blev lagt øde, vil jeg gøre det samme mod dig. Du skal blive til ørken, Se'irs bjerge, hele Edom! Så skal de forstå, at jeg er Herren.

### Ez 36

#### Israels bjerge befolkes på ny

v1  Du, menneske, du skal profetere om Israels bjerge og sige: Israels bjerge, hør Herrens ord! v2  Dette siger Gud Herren: Fjenderne hoverer over jer: »De evige høje er blevet vores ejendom!« v3  Derfor skal du profetere og sige: Dette siger Gud Herren: Fra alle sider har man hærget og jaget jer, så I er blevet de andre folks ejendom; I er kommet i folkemunde, og der bliver snakket om jer. v4  Hør derfor Gud Herrens ord, Israels bjerge! Dette siger Gud Herren til bjergene og højene, til vandløbene og dalene, til de øde ruiner og de forladte byer, som blev til bytte og til spot for de andre folk rundt om. v5  Ja, dette siger Gud Herren: Med brændende lidenskab vil jeg tale imod de andre folk og imod hele Edom, som med inderlig skadefryd og dyb foragt tog mit land som deres ejendom for at fordrive folket og udplyndre det.

v6  Derfor skal du profetere om Israels land og sige til bjergene og højene, til vandløbene og dalene: Dette siger Gud Herren: I min lidenskab og harme taler jeg, fordi I måtte bære folkenes spot. v7  Derfor siger Gud Herren: Jeg løfter min hånd og sværger, at folkene rundt om jer skal bære deres egen spot. v8  Men I, Israels bjerge, skal sætte grene og bære frugt for mit folk Israel, for de kommer snart. v9  Se, jeg vender mig til jer, og I skal opdyrkes og tilsås. v10  Jeg gør mennesker talrige på jer, hele Israels hus. Byerne skal befolkes og ruinerne genopbygges. v11  Jeg gør både mennesker og dyr talrige på jer; de skal blive talrige og frugtbare. Jeg befolker jer som tidligere, og I skal blive rigere end før. Så skal I forstå, at jeg er Herren. v12  Jeg bringer mennesker, mit folk Israel, til jer. De skal tage dig i besiddelse, så du bliver deres ejendom; du skal ikke mere gøre dem barnløse.

v13  Dette siger Gud Herren: Man siger om dig, at du æder mennesker og gør dit folk barnløst; v14  men du skal ikke mere æde mennesker og gøre dit folk barnløst, siger Gud Herren. v15  Jeg vil ikke mere lade folkenes spot lyde over dig, og du skal ikke mere bære folkeslagenes hån; du skal ikke mere gøre dit folk barnløst, siger Gud Herren.

#### Renselsen og genopbygningen af Israel

v16  Herrens ord kom til mig: v17  Menneske, da Israel boede i sit land, gjorde de det urent med deres færd og gerninger. Deres færd var i mine øjne som urenheden under menstruation, v18  og jeg udøste min harme over dem, fordi de havde udgydt blod i landet og gjort det urent med deres møgguder. v19  Jeg spredte dem blandt folkene, og de blev strøet ud i landene. Jeg dømte dem efter deres færd og gerninger. v20  Hvor de kom hen blandt folkene, vanhelligede de mit hellige navn. Da man sagde om dem: »De er Herrens folk, men de måtte drage bort fra hans land«, v21  da ville jeg beskytte mit hellige navn, som Israels hus havde vanhelliget blandt de folk, de var kommet til.

v22  Sig derfor til Israels hus: Dette siger Gud Herren: Det er ikke for jeres skyld, jeg gør dette, Israels hus, men for mit hellige navns skyld, som I har vanhelliget blandt de folk, I kom til. v23  Jeg vil hellige mit store navn, som er blevet vanhelliget blandt folkene, fordi I vanhelligede det. Så skal folkene forstå, at jeg er Herren, siger Gud Herren, når jeg for øjnene af dem viser min hellighed på jer. v24  Jeg vil hente jer fra folkene og samle jer fra alle landene og bringe jer til jeres eget land. v25  Jeg vil stænke rent vand på jer, så I bliver rene. Jeg renser jer for al jeres urenhed og for alle jeres møgguder; v26  jeg giver jer et nyt hjerte og en ny ånd i jeres indre. Jeg fjerner stenhjertet fra jeres krop og giver jer et hjerte af kød. v27  Jeg giver jer min ånd i jeres indre, så I følger mine love og omhyggeligt holder mine bud. v28  I skal bo i det land, jeg gav jeres fædre; I skal være mit folk, og jeg vil være jeres Gud. v29  Jeg vil frelse jer fra al jeres urenhed. Jeg kalder kornet frem og lader det vokse højt, og jeg sender ikke hungersnød over jer. v30  Træerne skal bære megen frugt og markerne store afgrøder, så I ikke mere skal spottes af folkene på grund af hungersnød. v31  Så vil I huske jeres onde færd og jeres slette gerninger og væmmes ved jeres synder og jeres afskyelige handlinger. v32  Det er ikke for jeres skyld, jeg gør dette, siger Gud Herren. Det skal I vide! I skal fyldes af skam og skændsel over jeres færd, Israels hus.

v33  Dette siger Gud Herren: Når jeg har renset jer for alle jeres synder, befolker jeg byerne, og ruinerne skal genopbygges. v34  Jorden, der har ligget øde hen, skal dyrkes i stedet for at ligge som en ødemark for øjnene af dem, der færdes der. v35  Og de skal sige: »Dette øde land er nu blevet som Edens have. De byer, der lå i ruiner, forladt og styrtet i grus, er igen befæstede og beboede.« v36  Så skal de andre folk rundt om jer forstå, at jeg er Herren. Jeg har genopbygget det, der var styrtet i grus, og tilplantet det øde land. Jeg er Herren. Jeg har talt, og jeg vil gøre det.

v37  Dette siger Gud Herren: Endnu ét vil jeg gøre for Israels hus på deres bøn: Jeg vil gøre menneskene talrige som en fårehjord, v38  som offerfårene, som fårene i Jerusalem ved festtiderne. Sådan skal byerne, der lå i ruiner, fyldes med en menneskehjord. Så skal de forstå, at jeg er Herren.

### Ez 37

#### Det døde folk bliver levende

v1  Herrens hånd kom over mig, og han førte mig ved sin ånd ud og stillede mig i dalen. Den var fuld af knogler. v2  Han ledte mig forbi dem, hele vejen rundt. De lå i store mængder ud over dalen og var helt indtørrede. v3  Så spurgte han mig: »Menneske, kan disse ben blive levende?« og jeg svarede: »Gud Herre, det ved kun du!« v4  Da sagde han til mig: »Du skal profetere om disse ben og sige til dem: I indtørrede ben, hør Herrens ord! v5  Dette siger Gud Herren til disse ben: Jeg giver jer livsånde, så I bliver levende. v6  Jeg fæster sener på jer, dækker jer med kød, trækker hud over jer og giver jer livsånde, så I bliver levende. Så skal I forstå, at jeg er Herren.« v7  Jeg profeterede, som jeg havde fået befaling om, og mens jeg profeterede, lød der en raslen, og benene nærmede sig til hinanden. v8  Jeg så, hvordan der kom sener på dem, kød dækkede dem, og de blev trukket over med hud. Men de havde ingen livsånde i sig. v9  Så sagde han til mig: »Du skal profetere om livsånden. Du skal profetere, menneske, og sige til livsånden: Dette siger Gud Herren: Kom, livsånde, fra de fire verdenshjørner, og blæs ånde i disse dræbte, så de bliver levende.« v10  Da jeg profeterede, som han havde befalet mig, kom livsånden ind i dem, så de blev levende. De rejste sig op, en umådelig stor hær.

v11  Derpå sagde han til mig: »Menneske, disse ben er hele Israels folk; de siger: ›Vore ben er indtørrede, vort håb er slukket, det er ude med os!‹ v12  Derfor skal du profetere og sige til dem: Dette siger Gud Herren: Mit folk, jeg åbner jeres grave og fører jer op af dem for at bringe jer til Israels land. v13  Så skal I forstå, at jeg er Herren, når jeg åbner jeres grave, mit folk, og fører jer op af dem. v14  Jeg giver jer min ånd, så I bliver levende, og jeg lader jer bo i jeres land. Så skal I forstå, at jeg er Herren. Jeg har talt, og jeg vil gøre det, siger Herren.«

#### Billedhandling om genforeningen af Juda og Efraim

v15  Herrens ord kom til mig: v16  Du, menneske, tag et træstykke, og skriv på det: Juda og hans forbundsfæller, israelitterne. Tag derpå et andet træstykke – Efraims træstykke – og skriv på det: Josef og hans forbundsfæller, hele Israels hus. v17  Læg så det ene sammen med det andet, så du har ét stykke træ i hånden. v18  Når nu dine landsmænd siger til dig: Fortæl os dog, hvad du mener med det, v19  skal du sige til dem: Dette siger Gud Herren: Jeg tager Josefs træstykke – det som er i hånden på Efraim og hans forbundsfæller, Israels stammer – og lægger Judas træstykke oven på det. Jeg gør dem til ét træstykke, så jeg har ét stykke i hånden.

v20  De træstykker, du har skrevet på, skal du holde i hånden, så de kan se dem, v21  og så skal du sige til dem: Dette siger Gud Herren: Jeg henter israelitterne hjem fra de folkeslag, hvor de måtte drage hen. Jeg samler dem alle vegne fra og bringer dem til deres eget land. v22  Jeg gør dem til ét folk i landet, på Israels bjerge, og der skal være én konge for dem alle. De skal aldrig mere blive to folk og aldrig mere deles i to kongeriger. v23  De skal ikke længere gøre sig urene ved deres ækle guder og deres møgguder og alle deres overtrædelser. Jeg frelser dem fra deres syndige frafald og renser dem; de skal være mit folk, og jeg vil være deres Gud. v24  Min tjener David skal være konge over dem, og de skal alle have én hyrde. De skal følge mine bud og omhyggeligt holde mine love. v25  De skal bo i det land, jeg gav min tjener Jakob, der hvor deres fædre boede. De og deres børn og børnebørn skal bo der for evigt, og min tjener David skal være deres fyrste til evig tid. v26  Jeg slutter en fredspagt med dem; det skal være en evig pagt. Jeg gør dem talrige, og jeg giver dem min helligdom for evigt. v27  Min bolig skal være hos dem; jeg vil være deres Gud, og de skal være mit folk. v28  Så skal folkeslagene forstå, at jeg er Herren. Jeg helliger Israel, for min helligdom er hos dem til evig tid.

### Ez 38

#### Storfyrsten Gog fra Magog

v1  Herrens ord kom til mig: v2  Menneske, vend dig mod Gog i landet Magog, storfyrsten over Meshek og Tubal. Du skal profetere imod ham v3  og sige: Dette siger Gud Herren: Nu kommer jeg over dig, Gog, storfyrste over Meshek og Tubal! v4  Jeg holder dig tilbage, sætter kroge i kæben på dig og fører dig bort med hele din hær, heste og ryttere, alle fuldt rustede, en vældig skare med langskjolde og rundskjolde, alle bevæbnede med sværd. v5  Persere, nubiere og putere er sammen med dem, alle med skjold og hjelm. v6  Gomer med alle sine tropper, Bet-Togarma fra det yderste nord med alle sine tropper, mange folkeslag er sammen med dig. v7  Gør dig rede, og hold dig klar, du og hele den skare, som er samlet om dig; du har myndigheden over dem!

v8  Når lang tid er gået, skal du mønstres. Når årene er omme, skal du rykke frem imod det land, som er genrejst efter sværdet, og hvis indbyggere er blevet samlet fra mange folkeslag på Israels bjerge, som længe havde ligget øde hen. De blev hentet hjem fra folkene og bor nu alle trygt. v9  Du skal trække op som et uvejr og komme og dække landet som en sky, du og alle dine tropper og de mange folkeslag sammen med dig. v10  Dette siger Gud Herren: Den dag får du noget i tankerne, du vil planlægge ondt v11  og tænke: »Jeg vil drage op imod et åbent land og rykke frem mod folk, der lever roligt og trygt, og som alle sammen bor uden bymure med port og slå.« v12  Du kommer for at røve og plyndre og vende din hånd imod de ruiner, der nu er beboede, og imod det folk, der er samlet hjem fra folkeslagene, og som nu har erhvervet sig rigdom og gods og bor i jordens navle. v13  Saba og Dedan, opkøbere og handelsmænd fra Tarshish, alle spørger de dig: Er det for at røve, du kommer? Er det for at plyndre, du har samlet dine skarer? Er det for at føre sølv og guld bort, for at fjerne rigdom og gods, for at tage stort bytte? v14  Derfor, menneske, skal du profetere og sige til Gog: Dette siger Gud Herren: Den dag mit folk Israel bor trygt, bryder du op v15  og rykker ud fra dit land i det yderste nord, du og de mange folkeslag, som er sammen med dig, alle til hest, en stor skare, en vældig hær. v16  Som en sky skal du trække op imod mit folk Israel og dække landet. Når tiden er gået, skal det ske. Da fører jeg dig, Gog, imod mit land, for at folkene skal kende mig, når jeg viser min hellighed på dig for øjnene af dem.

v17  Dette siger Gud Herren: Var det ikke dig, jeg talte om i fortidens dage ved mine tjenere, Israels profeter? De profeterede dengang, at jeg ville føre dig imod Israel. v18  Når Gog rykker imod Israels land, siger Gud Herren, stiger en voldsom harme op i mig, v19  og jeg taler i min lidenskab, i min flammende vrede. Ja, den dag skal der komme et stort jordskælv over Israels land. v20  Alle skal skælve for mig, havets fisk, himlens fugle, de vilde dyr, alle krybdyr, der kryber på jorden, og alle mennesker på jorden. Bjergene jævnes med jorden, klippevæggene falder, og alle bymure styrter sammen. v21  Jeg nedkalder sværdet over ham på alle mine bjerge, siger Gud Herren. De skal rette deres sværd mod hinanden. v22  Jeg fælder dom over ham med pest og blod, og jeg lader skylregn, hagl, ild og svovl regne ned over ham og hans tropper og over de mange folkeslag, der er sammen med ham. v23  Sådan viser jeg min storhed og hellighed og giver mig til kende for øjnene af mange folkeslag. Så skal de forstå, at jeg er Herren.

### Ez 39

v1  Du, menneske, du skal profetere imod Gog og sige: Dette siger Gud Herren: Nu kommer jeg over dig, Gog, storfyrste over Meshek og Tubal. v2  Jeg holder dig tilbage, jeg driver dig af sted og fører dig fra det yderste nord op på Israels bjerge. v3  Jeg slår buen ud af din venstre hånd og lader pilene falde ud af den højre. v4  På Israels bjerge skal du falde, du og alle dine tropper og de folkeslag, der er sammen med dig. Jeg giver dig som føde til de vingede rovfugle og de vilde dyr. v5  På åben mark skal du falde. Jeg har talt, siger Gud Herren.

v6  Jeg sender ild mod Magog og mod dem, der bor trygt på de fjerne øer. Så skal de forstå, at jeg er Herren. v7  Jeg vil give mit hellige navn til kende i mit folk Israel, og jeg vil ikke have, at mit hellige navn vanhelliges længere. Så skal folkene forstå, at jeg er Herren, den hellige i Israel. v8  Det indtræffer, og det skal ske, siger Gud Herren; det er den dag, jeg har talt om. v9  Indbyggerne i Israels byer skal drage ud, og de skal tænde bål og brænde våbnene, rundskjolde og langskjolde, buer og pile, kastespyd og lanser. Det skal tage syv år at brænde dem. v10  De behøver ikke at hente brænde fra marken eller fælde træer i skoven, for de kan bruge våbnene som brændsel. Sådan skal de røve og plyndre hos dem, der selv røvede og plyndrede, siger Gud Herren.

v11  På den dag vil jeg give Gog et sted i Israel, hvor han skal få sin grav, i Abarimdalen øst for havet; den kommer til at spærre for dem, som færdes der. Der skal de begrave Gog og hele hans larmende hob, og man skal kalde den Hamon-Gog-dalen. v12  Israelitterne skal begrave dem for at rense landet; det vil tage syv måneder. v13  Alle folk i landet skal være med til at begrave dem. Det bliver til ry for dem, den dag jeg viser min herlighed, siger Gud Herren. v14  De skal udvælge mænd, som til stadighed skal drage rundt i landet og rense det ved at begrave dem, der ligger tilbage på jorden. Efter at de syv måneder er gået, skal man gennemsøge landet; v15  når de, der færdes der, ser en menneskeknogle, skal de bygge en varde ved siden af den, indtil gravlæggerne får den begravet i Hamon-Gog-dalen. v16  – Der er også en by, der hedder Hamona. – Således skal de rense landet.

v17  Du, menneske, sig til alle de vingede fugle og til alle de vilde dyr: Dette siger Gud Herren: Saml jer alle vegne fra, og kom til den offerfest, som jeg holder for jer, et stort slagtoffer på Israels bjerge. I skal æde kød og drikke blod! v18  Heltes kød skal I æde, og jordens fyrsters blod skal I drikke, som var de alle sammen væddere, lam, bukke, tyre og fedekvæg fra Bashan. v19  I skal æde fedt, til I er mætte, og I skal drikke blod, til I er berusede, ved den offerfest, jeg holder for jer. v20  Ved mit bord skal I æde jer mætte i heste og ryttere, i helte og krigere, siger Gud Herren.

v21  Jeg viser min herlighed blandt folkene, så alle folkene kan se min dom, som jeg fuldbyrder, og min hånd, som jeg lægger på dem. v22  Israels hus skal forstå, at jeg er Herren deres Gud, fra den dag og i al fremtid. v23  Folkene skal forstå, at det var på grund af Israels synd, og fordi de handlede troløst imod mig, at de blev ført i eksil. Jeg skjulte mit ansigt for dem og overgav dem i deres fjenders magt, så de alle faldt for sværdet. v24  Jeg gengældte dem deres urene handlinger og deres overtrædelser, og jeg skjulte mit ansigt for dem.

v25  Derfor siger Gud Herren: Nu vil jeg vende Jakobs skæbne og vise barmhjertighed mod hele Israels hus; jeg brænder af nidkærhed for mit hellige navn. v26  Deres skændsel og al den troløshed, de viste mig, skal de glemme, når de igen bor trygt i deres eget land, og ingen jager dem bort. v27  Når jeg lader dem vende tilbage fra folkene og samler dem fra deres fjenders lande, vil jeg vise min hellighed på dem for øjnene af de mange folkeslag. v28  Så skal de forstå, at jeg er Herren deres Gud, når jeg efter at have ført dem bort til folkene samler dem i deres land uden at efterlade nogen af dem derude. v29  Jeg vil aldrig mere skjule mit ansigt for dem, for jeg udgyder min ånd over Israels hus, siger Gud Herren.

### Ez 40

#### Det nye tempel

v1  I det femogtyvende år efter at vi var blevet ført i eksil, ved nytår, på den tiende dag i måneden, i det fjortende år efter at byen var faldet, netop på denne dag kom Herrens hånd over mig og bragte mig derhen. v2  I guddomssyner bragte han mig til Israel og stillede mig på et meget højt bjerg, og på det var der mod syd noget ligesom en bygning i en by. v3  Da han havde bragt mig derhen, stod der en mand, der så ud, som var han af bronze. Han havde en hørsnor og en målestok i hånden, og han stod ved porten. v4  Manden sagde til mig: »Menneske, brug dine øjne og dine ører, og læg mærke til alt, hvad jeg viser dig, for du er bragt herhen, for at jeg kan vise dig det. Fortæl Israels hus alt, hvad du ser!«

v5  Der var en mur hele vejen rundt om templet. Manden havde en målestok på seks alen i hånden. – En alen er en almindelig alen og en håndsbredde. – Han målte murens bredde: ét mål, og dens højde: ét mål.

v6  Han kom til porten, som vendte mod øst, og gik op ad trappen til den. Han målte portens tærskel: ét mål bred. v7  Vagtrummet var ét mål bredt og ét mål dybt, og mellem vagtrummene var der fem alen. Tærskelen til portens forrum ind imod templet var ét mål. v8  Han målte portens forrum: v9  otte alen, og dens dørposter: to alen. Portens forrum vendte ind imod templet. v10  Østporten havde tre vagtrum på hver side; de havde alle tre samme mål, og dørposterne på hver side havde samme mål. v11  Han målte portåbningens bredde: ti alen; hele portens bredde var 13 alen. v12  Foran vagtrummene på hver side var der en skranke på én alen, og vagtrummene var seks alen på hver led. v13  Han målte bredden af port med vagtrum fra den ene ende af loftet til den anden: 25 alen; åbningerne lå over for hinanden. v14  – Han opgjorde dørposterne til 60 alen frem til forgårdens dørpost og porten hele vejen rundt. – v15  Fra portindgangens facade til facaden på portens forrum inderst var der 50 alen. v16  Der var vinduer med gitterværk i vagtrummene indvendigt i porten hele vejen rundt, og ligeledes var der vinduer indvendigt i forrummet hele vejen rundt. På dørposterne var der palmetter.

v17  Han førte mig ind i den ydre forgård. Der var nogle kamre, og der var lagt en brolægning hele vejen rundt i forgården; der var tredive kamre på brolægningen. v18  Brolægningen lå langs siden af portene i hele deres længde. Det var den nedre brolægning. v19  Han målte afstanden fra indersiden af den nedre port til ydersiden af den indre forgård: 100 alen – i øst og i nord.

v20  Han målte længden og bredden af porten, som vendte mod nord i den ydre forgård. v21  Dens vagtrum, tre på hver side, og dens dørposter og dens forrum havde samme mål, som de havde i den første port, 50 alen i længden og 25 alen i bredden. v22  Forrummets vinduer og palmetter havde samme mål som i porten, der vendte mod øst. Ad syv trin gik man op til den, og dens forrum vendte indad. v23  Der var en port til den indre forgård over for nordporten ligesom over for østporten, og han målte fra port til port: 100 alen.

v24  Han førte mig mod syd. Der var en port mod syd, og han målte dens dørposter og dens forrum; det svarede til de foregående mål. v25  Der var vinduer i den og i dens forrum hele vejen rundt som de foregående vinduer. Den var 50 alen lang og 25 alen bred. v26  Trappen havde syv trin. Forrummet vendte indad, og der var palmetter på dørposterne på begge sider. v27  Der var en port mod syd i den indre forgård. Han målte fra den port til sydporten: 100 alen.

v28  Han førte mig ad sydporten ind i den indre forgård. Han målte sydporten; den svarede til de foregående mål. v29  Dens vagtrum, dens dørposter og dens forrum havde samme mål som de foregående, og der var vinduer i den og i dens forrum hele vejen rundt. Den var 50 alen lang og 25 alen bred. v30  Der var forrum hele vejen rundt, 25 alen lange og fem alen brede. v31  Dens forrum vendte ud imod den ydre forgård; der var palmetter på dens dørposter, og trappen havde otte trin.

v32  Han førte mig ind i den indre forgård mod øst, og han målte porten; den svarede til de foregående mål. v33  Dens vagtrum, dens dørposter og dens forrum svarede til de foregående mål, og der var vinduer i den og i dens forrum hele vejen rundt. Den var 50 alen lang og 25 alen bred. v34  Dens forrum vendte ud imod den ydre forgård; på dørposterne på begge sider var der palmetter, og trappen havde otte trin.

v35  Han førte mig ind i nordporten og målte den; den svarede til de foregående mål. v36  Der var vagtrum, dørposter og forrum, og der var vinduer i den hele vejen rundt. Den var 50 alen lang og 25 alen bred. v37  Dens forrum vendte ud imod den ydre forgård; der var palmetter på dens dørposter på begge sider, og trappen havde otte trin.

v38  I portens forrum var der en indgang til et kammer; dér skyllede man brændofferdyret. v39  I portens forrum var der to borde på hver side til at slagte brændofferdyret, syndofferdyret og skyldofferdyret på. v40  Ved siden, udenfor ved opgangen til portåbningen i nord, var der to borde, og på den anden side af portens forrum var der to borde, v41  fire borde på hver side af porten, i alt otte borde; på dem slagtede man. v42  De fire borde til brændofferdyret var af kvadersten, halvanden alen lange, halvanden alen brede og en alen høje; på dem lagde man de redskaber, man slagtede brændofferdyret og slagtofferdyret med. v43  Hylder på en håndsbredde var gjort fast i bygningen hele vejen rundt, og på bordene skulle offerkødet ligge. v44  I den indre forgård, uden for den indre port, var der to kamre, et på siden af nordporten, vendt mod syd, og et på siden af sydporten, vendt mod nord. v45  Han sagde til mig: »Det kammer, som vender mod syd, er til de præster, som varetager tjenesten i templet, v46  og det kammer, som vender mod nord, er til de præster, der varetager tjenesten ved alteret; det er sadokiderne, de levitter, som må komme nær til Herren og gøre tjeneste for ham.«

v47  Han målte forgården; den var kvadratisk, 100 alen lang og 100 alen bred, og alteret stod foran templet.

v48  Så førte han mig ind i templets forhal, og han målte forhallens dørposter: fem alen på begge sider. Portåbningens bredde var 14 alen, og væggene på begge sider af åbningen til forhallen var tre alen. v49  Forhallen var 20 alen lang og 12 alen bred. Man gik op til den ad ti trin. Der var søjler ved dørposterne, én på hver side.

### Ez 41

v1  Derpå førte han mig ind i tempelhallen. Han målte dørposterne på begge sider: seks alen brede. v2  Døråbningen var ti alen bred, og dens vægge på begge sider var fem alen. Han målte hallens længde: 40 alen, og bredden: 20 alen.

v3  Han gik ind i det indre rum. Han målte åbningens dørposter: to alen. Åbningen var seks alen, og dens sidevægge var syv alen. v4  Han målte rummets længde: 20 alen, og dets bredde: 20 alen; det lå bag ved tempelhallen. Han sagde til mig: »Dette er det Allerhelligste.«

v5  Han målte templets mur: seks alen bred. Siderummene hele vejen rundt om templet, var fire alen brede. v6  Siderummene var i tre etager, og i templets mur var der fremspring hele vejen rundt ud imod siderummene som fæste for bjælkerne; de var ikke bygget ind i templets mur. v7  Rundgangen til siderummene blev bredere opefter; for templet havde en rundgang opefter hele vejen rundt; derfor blev det bredere opefter. Fra den underste etage kom man op til den øverste gennem den midterste. v8  Jeg så, at der var en forhøjning hele vejen rundt om templet som fundament for siderummene, et fuldt mål, seks alen, ud til kanten. v9  Siderummets ydermur var fem alen bred, og der var et åbent stykke mellem templets siderum v10  og kamrene; det var 20 alen bredt og gik hele vejen rundt om templet. v11  Der var døre fra siderummet ud til det åbne stykke, en dør mod nord og en dør mod syd. Muren ud imod det åbne stykke var fem alen bred hele vejen rundt.

v12  Bygningen for enden af den åbne plads, mod vest, var 70 alen bred; bygningens mur var fem alen bred hele vejen rundt, og den var 90 alen lang.

v13  Han målte templet; det var 100 alen langt. Den åbne plads, bygningen og dens mure var 100 alen lang. v14  Templets facade og pladsen mod øst var 100 alen bred. v15  Han målte længden af bygningen bagved, for enden af pladsen, og dens korridorer på begge sider: 100 alen.

Der var lagt loft over tempelhallen, inderrummet og forhallen ud til forgården. v16  Vinduerne havde gitterværk, og der var tre afsatser oven for soklen. Væggene var dækket med træ hele vejen rundt; de var beklædt fra gulvet op til vinduerne v17  og op over døren. I inderrummet og udenfor, på væggen hele vejen rundt i det indre og det ydre rum, var der felter v18  med udskårne keruber og palmetter. Der var en palmette mellem to keruber, og hver kerub havde to ansigter, v19  et menneskeansigt vendt mod palmetten på den ene side og et løveansigt vendt mod palmetten på den anden side; det var udskåret hele vejen rundt i templet. v20  Keruberne og palmetterne var udskåret på væggen fra gulvet til op over døren. v21  Tempelhallen havde dørstolper med fire indhak.

Foran det hellige rum var der noget, der så ud som v22  et alter af træ, tre alen højt, to alen langt og to alen bredt, og dets hjørner, sokkel og sider var af træ. Og han sagde til mig: »Det er bordet, der står foran Herren.«

v23  Tempelhallen og det hellige rum havde hver en tofløjet dør. v24  Dørene havde to fløje, to drejelige fløje, to på den ene dør og to på den anden. v25  Der var udskårne keruber og palmetter på tempelhallens døre ligesom på væggene. Der var en gesims af træ på ydersiden af forhallen. v26  Vinduerne havde gitterværk, og der var palmetter på forhallens sidevægge, på templets siderum og på gesimserne.

### Ez 42

v1  Så førte han mig ud i den ydre forgård mod nord og ind i kammerbygningen ved den åbne plads, mod nord over for bygningen. v2  Den var 100 alen lang på nordsiden og 50 alen bred v3  og lå ud til den indre forgård, der var 20 alen bred, over for brolægningen i den ydre forgård. Kammerbygningen var bygget med tre afsatser. v4  Foran kamrene mod nord, på den side, der vendte indad, var der en passage, ti alen bred og 100 alen lang, med døre til kamrene. v5  De øverste kamre var smalle, for afsatserne tog noget af pladsen fra den underste og mellemste etage i bygningen. v6  Der var tre etager, men der var ikke søjler, som der var i forgårdene; derfor måtte kamrene set nedefra rykkes tilbage i forhold til de underste og i forhold til de midterste. v7  Ud fra kamrene var der en mur i forlængelse af siden på kamrene ud imod den ydre forgård. Muren var 50 alen lang, v8  for kamrene i den ydre forgård var 50 alen lange, mens kamrene over for templet var 100 alen. v9  Når man fra den ydre forgård kom til disse kamre, var adgangen fra øst neden for dem, v10  der hvor muren ud mod forgården begyndte.

Mod syd foran den åbne plads og foran bygningen var der kamre, v11  og der var en passage foran dem. Med hensyn til længde og bredde og med hensyn til alle udgange og proportioner så de ud som kamrene, der vendte mod nord, hvis døre v12  svarede til dørene til de kamre, der vendte mod syd. Når man kom dertil, var der en indgang fra øst, hvor vejen langs indhegningsmuren begyndte.

v13  Han sagde til mig: »Kamrene mod nord og mod syd på begge sider af den åbne plads er de hellige kamre, hvor de præster, der må komme nær til Herren, spiser de højhellige offergaver. Dér skal de lægge de højhellige offergaver, både afgrødeofferet og syndofferet og skyldofferet, for dette sted er helligt. v14  Når præsterne er gået ind i helligdommen, må de ikke derfra gå ud i den ydre forgård, men i kamrene skal de lægge de klæder, som de gjorde tjeneste i, for de er hellige. De skal tage andre klæder på, før de går ud, hvor folket er.«

v15  Da han havde afsluttet opmålingen inden for tempelområdet, førte han mig ud gennem porten, som vendte mod øst, og målte det hele vejen rundt. v16  Han målte østsiden med målestokken: 500 alen. Han drejede v17  og målte nordsiden med målestokken: 500 alen. Han drejede v18  og målte sydsiden med målestokken: 500 alen. v19  Han drejede og målte vestsiden med målestokken: 500 alen. v20  På alle fire sider målte han det. Der var en mur hele vejen rundt, 500 alen på langs og 500 alen på tværs. Den skulle skille helligt fra uhelligt.

### Ez 43

#### Herren vender tilbage til templet

v1  Han førte mig hen til porten, som vender mod øst. v2  Og se, Israels Guds herlighed kom fra øst, og lyden var som lyden af vældige vande, og jorden lyste ved hans herlighed. v3  Synet, jeg så, var som det syn, jeg så, da han kom for at ødelægge byen, og synerne var som det syn, jeg så ved floden Kebar, og jeg kastede mig ned. v4  Og Herrens herlighed kom ind i templet gennem porten, som vender mod øst. v5  Ånden løftede mig op og bragte mig ind i den indre forgård, og se, Herrens herlighed fyldte templet, v6  og jeg hørte én tale til mig fra templet, mens manden stod ved siden af mig. v7  Han sagde til mig: Menneske, dette er det sted, hvor min trone skal stå og mine fødder hvile. Her vil jeg bo iblandt israelitterne til evig tid, og Israels hus skal ikke længere gøre mit hellige navn urent, hverken de eller deres konger, med deres hor og med ligene af deres døde konger. v8  De lagde deres dørtærskel ved siden af min og deres dørstolper ved siden af mine, kun med en mur mellem mig og dem; og de gjorde mit hellige navn urent med deres afskyelige handlinger, så jeg tilintetgjorde dem i min vrede. v9  Nu skal de fjerne deres hor og ligene af deres konger fra mig, så vil jeg bo iblandt dem til evig tid.

v10  Du, menneske, fortæl Israels hus om templet, så de skammer sig over deres synder. De skal måle konstruktionen, v11  og når de skammer sig over alt, hvad de har gjort, skal du gøre dem bekendt med templets plan og mål, dets udgange og dets indgange, alle planerne og alle forskrifterne og lovene for det. Skriv det ned, mens de ser på det, så de omhyggeligt kan følge alle lovene og forskrifterne for det.

v12  Dette er loven om templet: På toppen af bjerget skal dets område hele vejen rundt være højhelligt. Sådan er loven om templet.

#### Brændofferalteret

v13  Dette er alterets mål i alen. – En alen er en almindelig alen og en håndsbredde. – Der var en rende, en alen dyb og en alen bred, og kanten rundt langs dens rand var et fingerspand. Dette er alterets sokkel: v14  Der var to alen fra renden i jorden til den nederste afsats, som var en alen bred. Der var fire alen fra den lille til den store afsats, og den var en alen bred. v15  Ildstedet var fire alen højt, og fire horn ragede op fra ildstedet. v16  Ildstedet var kvadratisk, 12 alen langt og 12 alen bredt på de fire sider, v17  og afsatsen var 14 alen lang og 14 alen bred på de fire sider, og kanten rundt om den var en halv alen, og renden udenom var en alen. Trappen op til det var i øst.

v18  Han sagde til mig: Menneske, dette siger Gud Herren: Dette er forskrifterne for alteret, når det skal bygges, for at man kan bringe brændoffer og stænke blod på det. v19  Til levitpræsterne af Sadoks slægt, dem som må komme nær til mig for at gøre tjeneste for mig, skal du give en tyrekalv til syndoffer, siger Gud Herren. v20  Du skal tage noget af dens blod og komme det på alterets fire horn, på afsatsens fire hjørner og på kanten rundt om, så du renser alteret for synd og skaffer det soning. v21  Derefter skal du tage syndoffertyren og brænde den på templets mønstringsplads uden for helligdommen. v22  Den næste dag skal du bringe en lydefri gedebuk som syndoffer, og man skal rense alteret for synd, ligesom de rensede det for synd med tyren. v23  Når du er færdig med at rense det for synd, skal du bringe en lydefri tyrekalv og en lydefri vædder fra småkvæget. v24  Du skal ofre dem for Herrens ansigt, og præsterne skal kaste salt på dem og bringe dem som brændoffer til Herren. v25  Hver dag i syv dage skal du ofre en syndofferbuk, og man skal ofre en lydefri tyrekalv og en lydefri vædder fra småkvæget. v26  Syv dage skal man skaffe alteret soning og rense det og indvi det. v27  Når de dage er gået, skal præsterne på den ottende dag og hver dag derefter bringe jeres brændofre og jeres måltidsofre på alteret, og jeg vil tage nådigt imod jer, siger Gud Herren.

### Ez 44

#### Den lukkede østport

v1  Han førte mig tilbage til helligdommens ydre østport, og den var lukket. v2  Herren sagde til mig: Denne port skal være lukket; den må ikke åbnes, og ingen må gå ind ad den. Herren, Israels Gud, er gået ind ad den, derfor skal den være lukket. v3  Men fordi fyrsten er fyrste, skal han sidde i den og holde måltid for Herrens ansigt. Han skal gå derind gennem forhallen i porten, og samme vej skal han gå ud.

#### Fremmede udelukkes fra helligdommen

v4  Så førte han mig gennem nordporten hen foran templet, og jeg så, at Herrens herlighed fyldte Herrens tempel, og jeg kastede mig ned. v5  Og Herren sagde til mig: Menneske, brug dine øjne og dine ører, og læg mærke til alt, hvad jeg taler til dig, alle forskrifterne for Herrens tempel og alle lovene for det; og læg mærke til indgangen til templet og alle helligdommens udgange. v6  Du skal sige til det genstridige Israels hus: Dette siger Gud Herren: Nu er det nok med jeres afskyelige handlinger, Israels hus! v7  Når I lader fremmede, som er uomskårne på hjerte og krop, komme ind i min helligdom og vanhellige mit tempel, når I bringer mig føde, fedt og blod, så har I brudt min pagt med alle jeres afskyelige handlinger; v8  I har ikke selv varetaget tjenesten med mine hellige offergaver, men I har sat dem til at varetage tjenesten i min helligdom for jer. v9  Dette siger Gud Herren: Ingen fremmed, som er uomskåret på hjerte og krop, må gå ind i min helligdom; det gælder alle fremmede, som bor blandt israelitterne.

#### Præsteklasserne

v10  Levitterne derimod, som fjernede sig fra mig, da Israel for vild, dengang de forvildede sig bort fra mig og fulgte deres møgguder, de skal bære deres straf. v11  I min helligdom skal de have vagttjenesten ved templets porte, og de skal gøre tjeneste i templet; de skal slagte brændofferdyret og slagtofferdyret for folket og forrette tjenesten for dem. v12  De gjorde tjeneste for dem foran deres møgguder, så de blev årsag til skyld i Israels hus; derfor løftede jeg min hånd imod dem, siger Gud Herren. De skal bære deres straf. v13  De må ikke træde frem for mig og gøre præstetjeneste og ikke nærme sig nogen af mine hellige offergaver, de højhellige offergaver; men de skal bære deres skændsel og de afskyelige handlinger, de har begået. v14  Jeg sætter dem til at varetage tjenesten i templet med det arbejde, der hører til, og med alt, hvad der skal gøres dér.

v15  Men de levitpræster, sadokiderne, som varetog tjenesten i min helligdom, dengang israelitterne forvildede sig bort fra mig, de må komme nær til mig og gøre tjeneste for mig, og de skal træde frem for mig og bringe mig fedt og blod, siger Gud Herren. v16  De skal komme i min helligdom, de må komme nær til mit bord og gøre tjeneste for mig; de skal varetage tjenesten for mig. v17  Når de kommer til portene til den indre forgård, skal de tage klæder af hørlinned på; de må ikke have uld på, når de gør tjeneste i portene til den indre forgård og i templet. v18  De skal have linnedturbaner på hovedet og linnedbukser om lænden, og de må ikke klæde sig i noget, der får dem til at svede. v19  Når de går ud i den ydre forgård til folket, skal de tage de klæder af, som de har gjort tjeneste i, og lægge dem i de hellige kamre og tage andre klæder på; de må ikke gøre folket helligt med deres klæder. v20  De må ikke rage deres hoveder og ikke lade håret vokse frit; de skal klippe deres hår. v21  Ingen præst må drikke vin, når han er kommet ind i den indre forgård. v22  De må ikke gifte sig med en enke eller en fraskilt, men kun med en jomfru af Israels hus eller med en enke efter en præst. v23  De skal give mit folk belæring om forskellen mellem helligt og uhelligt, og de skal kundgøre forskellen mellem rent og urent. v24  I en retssag skal de træde frem som dommere og dømme efter mine bud. De skal holde mine love og forskrifter for alle mine fester og holde mine sabbatter hellige. v25  De må ikke gå ind til et dødt menneske, så de bliver urene; kun hvis der er tale om far, mor, søn, datter, bror eller ugift søster, må de pådrage sig urenhed. v26  Efter at han er blevet renset, skal man tælle syv dage frem, v27  og den dag han kommer til helligdommen, ind i den indre forgård, for at gøre tjeneste i helligdommen, skal han bringe sit syndoffer, siger Gud Herren. v28  De må ikke have arvelod, jeg er deres lod; I skal ikke give dem ejendom i Israel, jeg er deres ejendom. v29  De skal leve af afgrødeofferet, syndofferet og skyldofferet, og alt, hvad der er lagt band på i Israel, skal være deres. v30  Det bedste af al førstegrøde og af al afgift, af alle jeres afgifter, skal tilfalde præsterne, og det første af jeres dej skal I give til præsten, for at han kan lade velsignelsen hvile over dit hus. v31  Ingen selvdøde eller sønderrevne dyr, hvad enten det er fugle eller dyr, må præsterne spise.

### Ez 45

#### Fordelingen af jorden

v1  Når I fordeler landet som ejendom, skal I afgive en lod til Herren, en hellig del af landet; den skal være 25.000 alen lang og 20.000 alen bred. Den skal være hellig inden for hele landets område. v2  – Af denne skal et kvadratisk stykke på 500 gange 500 alen høre til helligdommen, med 50 alen græsmark udenom. – v3  Heraf skal du udmåle et stykke, 25.000 alen langt og 10.000 alen bredt; dér skal helligdommen stå, det er højhelligt. v4  Det er den hellige del af landet; den skal tilhøre præsterne, som gør tjeneste i helligdommen, dem som kommer nær for at gøre tjeneste for Herren; den skal de have til deres huse og til græsmark for deres kvæg. v5  Et stykke, 25.000 alen langt og 10.000 alen bredt, skal levitterne, som gør tjeneste i templet, have som ejendom med byer til at bo i. v6  Som byens ejendom skal I give et stykke, 5.000 alen bredt og 25.000 alen langt, langs med det, der er afgivet til helligdommen; det skal tilhøre hele Israels hus. v7  Til fyrsten skal der være et stykke på begge sider af byens ejendom og af det, der er afgivet til helligdommen, vest og øst for helligdommens lod og byens ejendom. Længden skal svare til en af jordlodderne fra vestgrænsen til østgrænsen v8  af landet; det skal være hans ejendom i Israel. Mine fyrster skal ikke længere udnytte mit folk, men give landet til Israels hus, stamme for stamme.

#### Korrekt mål og vægt

v9  Dette siger Gud Herren: Nu er det nok, Israels fyrster! Fjern vold og ødelæggelse, øv ret og retfærdighed, og hold op med at drive mit folk fra hus og hjem, siger Gud Herren. v10  I skal bruge korrekt vægt, korrekt efa og korrekt bat. v11  Efa og bat skal være samme mål, så en bat rummer en tiendedel homer og en efa en tiendedel homer. Det skal fastsættes i forhold til en homer. v12  En sekel skal være 20 gera, fem sekel skal være fem sekel, ti sekel skal være ti sekel, og 50 sekel skal svare til en mine.

#### Afgifter til templet

v13  Dette er den afgift, I skal yde: en sjettedel efa af en homer hvede og en sjettedel efa af en homer byg. v14  Bestemmelsen om olie – olie måles i bat –: en tiendedel bat af en kor. Ti bat udgør en kor. v15  Et lam fra småkvæget af hver 200 stykker af Israels kvæg som offergave, til brændoffer og til måltidsoffer for at skaffe soning for dem, siger Gud Herren. v16  Alle i landet er forpligtet på denne afgift til fyrsten i Israel. v17  Men fyrsten er forpligtet på brændofferet, afgrødeofferet og drikofferet ved valfartsfesterne, nymånedagene og sabbatterne, alle Israels fester. Han skal sørge for syndofferet, afgrødeofferet, brændofferet og måltidsofferet for at skaffe soning for Israels hus.

#### Offerlove

v18  Dette siger Gud Herren: I den første måned, på den første dag i måneden, skal du tage en lydefri tyrekalv og rense helligdommen for synd. v19  Præsten skal tage noget af syndofferets blod og komme det på templets dørstolper og på de fire hjørner af alterets afsats og på dørstolperne i porten i den indre forgård.

v20  På samme måde skal du bære dig ad på den syvende dag i måneden for den, som synder uforsætligt og af uvidenhed; I skal skaffe templet soning.

v21  I den første måned, på den fjortende dag i måneden, skal I fejre påsken, en valfartsfest; syv dage skal der spises usyrede brød. v22  På denne dag skal fyrsten bringe en tyr som syndoffer for sig selv og for hele folket; v23  og på festens syv dage skal han bringe syv lydefri tyre og syv lydefri væddere som brændoffer til Herren, hver dag i de syv dage, og hver dag en gedebuk som syndoffer; v24  som afgrødeoffer skal han bringe en efa for hver tyr og en efa for hver vædder og en hin olie for hver efa.

v25  I den syvende måned, på den femtende dag i måneden, ved valfartsfesten, skal han i syv dage ofre det samme som syndoffer, brændoffer, afgrødeoffer og olie.

### Ez 46

v1  Dette siger Gud Herren: Østporten til den indre forgård skal være lukket de seks arbejdsdage, men på sabbatsdagen og på nymånedagen skal den være åben. v2  Så skal fyrsten komme gennem portens forrum udefra og stille sig ved dørstolpen, og mens præsterne ofrer hans brændoffer og hans måltidsoffer, skal han tilbede på portens tærskel. Så skal han gå ud, og porten skal ikke lukkes før aften. v3  Også landets folk skal tilbede Herren i denne portåbning på sabbatter og nymånedage.

v4  Brændofferet, som fyrsten skal bringe til Herren på sabbatsdagen, skal bestå af seks lydefri lam og en lydefri vædder; v5  han skal bringe et afgrødeoffer på en efa sammen med vædderen, og sammen med lammene så meget, han vil give, samt en hin olie for hver efa. v6  På nymånedagen skal det være en lydefri tyrekalv, seks lydefri lam og en lydefri vædder, v7  og han skal bringe et afgrødeoffer på en efa sammen med tyren, en efa sammen med vædderen og så meget, han har råd til, sammen med lammene, samt en hin olie for hver efa.

v8  Når fyrsten kommer, skal han gå ind gennem forrummet til porten og gå ud samme vej. v9  Når landets folk kommer for Herrens ansigt ved festerne, skal de, der går ind gennem nordporten for at tilbede, gå ud gennem sydporten, og de, der går ind gennem sydporten, skal gå ud gennem nordporten. Ingen må vende tilbage gennem den port, han kom ind ad; han skal gå ud lige overfor. v10  Når fyrsten er blandt dem, skal han gå ind, hvor de går ind, og hvor de går ud, skal han gå ud.

v11  Ved valfartsfesterne og de andre fester skal afgrødeofferet bestå af en efa for hver tyr, en efa for hver vædder og for lammene så meget, han vil give, samt en hin olie for hver efa. v12  Når fyrsten vil bringe et frivilligoffer til Herren, brændoffer eller måltidsoffer, skal man åbne østporten for ham; så skal han bringe sit brændoffer eller sit måltidsoffer, ligesom han gør på sabbatsdagen. Derefter skal han gå ud, og man skal lukke porten, når han er gået ud.

v13  Du skal dagligt bringe et årgammelt, lydefrit lam som brændoffer til Herren; hver morgen skal du bringe det. v14  Og hver morgen skal du sammen med det bringe et afgrødeoffer, en sjettedel efa og en tredjedel hin olie til at ælte i finmelet. Afgrødeofferet til Herren er en eviggyldig ordning. v15  De skal bringe lammet, afgrødeofferet og olien hver morgen som dagligt brændoffer.

#### Arveret

v16  Dette siger Gud Herren: Når fyrsten giver en gave af sin arvelod til nogle af sine sønner, skal den tilhøre dem. Det er deres arvede ejendom. v17  Når han giver en gave af sin arvelod til en af sine tjenere, skal den tilhøre ham indtil frigivelsesåret; så skal den gå tilbage til fyrsten. Kun hans sønner skal beholde deres arvelod. v18  Fyrsten må ikke tage noget af folkets arvelod, så han tvinger dem fra deres ejendom. Han skal give sine sønner arv af sin egen ejendom, for at ingen i mit folk skal jages bort fra sin ejendom.

#### Offerkøkkenerne

v19  Han førte mig ad indgangen, der er ved siden af porten, til de hellige kamre mod nord, som er præsternes, og dér var der et sted yderst mod vest. v20  Han sagde til mig: Dette er stedet, hvor præsterne koger skyldofferet og syndofferet, og hvor de bager afgrødeofferet, så de ikke skal bringe det ud i den ydre forgård og gøre folket helligt.

v21  Så førte han mig ud i den ydre forgård; han lod mig gå forbi forgårdens fire hjørner, og i hvert hjørne af gården var der et gårdsrum. v22  Der var fire små gårdsrum i gårdens fire hjørner, 40 alen lange og 30 alen brede, samme mål for dem alle fire. v23  Der var en stensætning rundt om hvert af de fire, og der var indrettet kogesteder hele vejen rundt neden for stensætningerne. v24  Han sagde til mig: Her er køkkenerne, hvor de, der gør tjeneste i templet, koger folkets slagtofre.

### Ez 47

#### Tempelkilden

v1  Han førte mig tilbage til templets dør; der vældede vand ud under templets tærskel imod øst; for templet vendte mod øst, og vandet løb ned mod syd langs med templet syd for alteret. v2  Så førte han mig ud gennem nordporten, og udenfor førte han mig rundt til østporten, og dér rislede vandet frem fra sydsiden. v3  Da manden gik ud mod øst, havde han en målesnor i hånden. Han målte 1.000 alen og lod mig gå gennem vandet, der nåede mig til anklerne; v4  han målte igen 1.000 alen og lod mig gå gennem vandet, der nåede mig til knæene; han målte igen 1.000 alen og lod mig gå gennem vandet, der nåede mig til hofterne; v5  han målte igen 1.000 alen, og nu var det en strøm, jeg ikke kunne gå igennem, for vandet var så dybt, at man måtte svømme; det var en strøm, man ikke kunne gå igennem. v6  Han sagde til mig: »Menneske, har du set det?« og så førte han mig tilbage til bredden af strømmen. v7  Da jeg kom tilbage, var der mange træer på begge bredder af strømmen. v8  Han sagde til mig: »Dette vand løber ud i landskabet mod øst og ned i Araba-lavningen, og det når til havet med det bittersalte vand, så vandet bliver sundt. v9  Alle levende væsener, som vrimler, skal kunne leve overalt, hvor strømmene kommer, og der skal være en mængde fisk; for når dette vand kommer derhen, bliver vandet sundt, og overalt, hvor strømmen kommer, bliver der liv. v10  Der skal stå fiskere langs den fra En-Gedi til En-Eglaim, og det skal være tørreplads for deres net. En mængde fisk skal der være af de arter, som findes i Det Store Hav. v11  Men sumpene og dammene bliver ikke gjort sunde; de skal bruges til saltudvinding. v12  På begge bredder af strømmen vokser alle slags frugttræer, hvis blade ikke visner, og hvis frugt ikke slipper op; de bærer nye frugter hver måned, for vandet til dem kommer fra helligdommen. Deres frugter tjener til føde, og deres blade til lægedom.«

#### Fordelingen af landet

v13  Dette siger Gud Herren: Dette er grænserne, når I skal udskifte landet til Israels tolv stammer. Josef skal have to dele. v14  I skal fordele det ligeligt. Som jeg løftede min hånd og svor at give det til jeres fædre, sådan skal dette land tilfalde jer som arvelod. v15  Dette er landets grænser:

Nordgrænsen: Fra Det Store Hav i retning af Hetlon, Lebo-Hamat, Sedad, v16  Berota, Sibrajim, som ligger mellem Damaskus' og Hamats områder, til Hasar-Enan, som ligger ved grænsen til Havran. v17  Grænsen går fra havet til Hasar-Enan, således at Damaskus' og Hamats områder ligger mod nord. Det var nordgrænsen.

v18  Østgrænsen: Mellem Havran og Damaskus og mellem Gilead og Israel er Jordan grænse ned til det østlige hav, til Tamar. Det var østgrænsen.

v19  Sydgrænsen mod syd: Fra Tamar til Meribat-Kadeshs vand langs bækken til Det Store Hav. Det var sydgrænsen mod syd.

v20  Vestgrænsen: Det Store Hav er grænse, indtil man er på højde med Lebo-Hamat. Det var vestgrænsen.

v21  I skal fordele dette land indbyrdes mellem Israels stammer. v22  Og når I fordeler det som ejendom til jer og de fremmede, der bor som gæst hos jer, og som har fået børn hos jer, skal I regne dem som landets egne blandt israelitterne, og de skal have ejendom hos jer blandt Israels stammer. v23  I den stamme, hvor den fremmede bor som gæst, dér skal I give dem arvelod, siger Gud Herren.

### Ez 48

v1  Dette er navnene på stammerne.

Yderst mod nord, i retning mod Hetlon, Lebo-Hamat, Hasar-Enan, med Damaskus' område mod nord i retning af Hamat, fra øst til vest: Dan, én lod. v2  Ved siden af Dans område, fra øst til vest: Asher, én lod. v3  Ved siden af Ashers område, fra øst til vest: Naftali, én lod. v4  Ved siden af Naftalis område, fra øst til vest: Manasse, én lod. v5  Ved siden af Manasses område, fra øst til vest: Efraim, én lod. v6  Ved siden af Efraims område, fra øst til vest: Ruben, én lod. v7  Ved siden af Rubens område, fra øst til vest: Juda, én lod. v8  Ved siden af Judas område, fra øst til vest: den lod, du skal afgive til Herren, 25.000 alen bred og lige så lang som en af delene fra øst til vest. Midt i den skal helligdommen ligge. v9  Den lod, I skal afgive til Herren, skal være 25.000 alen lang og 20.000 alen bred. v10  Den hellige lod skal tilhøre følgende: Præsterne skal have et stykke, der i nord måler 25.000 alen, i vest 10.000 alen i bredde, i øst 10.000 alen i bredde, i syd 25.000 alen i længde, og Herrens helligdom skal ligge midt i det. v11  Det skal tilhøre de hellige præster, sadokiderne, som varetog tjenesten for mig, og som ikke for vild, sådan som levitterne gjorde, dengang israelitterne for vild. v12  Det skal være deres lod af det landområde, der er afgivet; det er højhelligt. Det grænser op til levitternes område. v13  Levitterne skal have et stykke svarende til præsternes område, 25.000 alen i længde og 10.000 i bredde, i det hele 25.000 i længde og 20.000 i bredde. v14  De må ikke sælge og ikke bytte væk af det, de må ikke overdrage det bedste af landet til andre, for det er helligt for Herren. v15  Det stykke, der er tilbage, de 5.000 alen i bredde over for de 25.000, skal ikke være helligt; det skal tilhøre byen som bolig og græsmark. Byen skal ligge midt i det, v16  og dette er dens mål: Nordsiden 4.500 alen, sydsiden 4.500 alen, østsiden 4.500 alen og vestsiden 4.500 alen. v17  Byens græsmark skal være 250 alen i nord, 250 alen i syd, 250 alen i øst og 250 alen i vest. v18  Resten ligger langs med den hellige lod, der er afgivet, 10.000 alen i øst og 10.000 alen i vest; afgrøden derfra skal være føde for dem, der arbejder i byen. v19  De, som arbejder i byen, skal være fra alle Israels stammer. v20  Den lod, der er afgivet, er kvadratisk, 25.000 alen gange 25.000 alen; I skal afgive den hellige lod sammen med byens ejendom. v21  Resten skal tilhøre fyrsten, på begge sider af den hellige lod og af byens ejendom, langs med de 25.000 alen i øst, indtil østgrænsen, og langs med de 25.000 alen i vest, indtil vestgrænsen; det, der ligger langs med jordlodderne, skal tilhøre fyrsten. Den hellige lod med templets ejendom skal ligge i midten. v22  Levitternes ejendom og byens ejendom skal ligge midt i det, der tilhører fyrsten, mellem Judas og Benjamins område; det skal tilhøre fyrsten.

v23  Resten af stammerne: Fra øst til vest: Benjamin, én lod. v24  Ved siden af Benjamins område, fra øst til vest: Simeon, én lod. v25  Ved siden af Simeons område, fra øst til vest: Issakar, én lod. v26  Ved siden af Issakars område, fra øst til vest: Zebulon, én lod. v27  Ved siden af Zebulons område, fra øst til vest: Gad, én lod. v28  Ved siden af Gads område, ved sydgrænsen mod syd, går grænsen fra Tamar til Meribat-Kadeshs vand langs bækken til Det Store Hav.

v29  Dette er landet, som I skal fordele som ejendom til Israels stammer, og det er deres andele, siger Gud Herren.

#### Jerusalems tolv porte

v30  Disse er udgangene i byen: Nordsiden måler 4.500 alen. v31  Byens porte har navn efter Israels stammer. Der er tre porte mod nord: Rubens port: én; Judas port: én; Levis port: én. v32  På østsiden, der er 4.500 alen, er der tre porte: Josefs port: én; Benjamins port: én; Dans port: én. v33  Sydsiden måler 4.500 alen, og der er tre porte: Simeons port: én; Issakars port: én; Zebulons port: én. v34  Vestsiden er 4.500 alen med tre porte: Gads port: én; Ashers port: én; Naftalis port: én. v35  Hele vejen rundt måler byen 18.000 alen, og byen skal for fremtiden hedde: »Herren er her«.

------------------------------------------------------------------------

## Daniels Bog

### Dan 1

#### Daniel og hans tre venner i babylonerkongen Nebukadnesars tjeneste

v1  I Judas konge Jojakims tredje regeringsår drog babylonerkongen Nebukadnesar mod Jerusalem og belejrede den. v2  Herren gav Judas konge Jojakim i hans magt, sammen med en del af karrene fra Guds hus, og han førte dem med til landet Sinear til sin guds hus. Karrene anbragte han i sin guds skatkammer.

v3  Kongen befalede sin hofchef, Ashpenaz, at udvælge nogle israelitter, dels fra kongeslægten, dels fra de fornemme familier, v4  unge mænd uden legemsfejl, smukke, med indsigt i al slags visdom, med kundskab og forstand og med evner til at gøre tjeneste i kongens palads. Dem skulle han undervise i kaldæernes skrift og sprog. v5  Kongen ville dagligt tildele dem mad og vin fra det kongelige taffel. De skulle oplæres i løbet af tre år, og derefter skulle de træde i kongens tjeneste. v6  Blandt dem var judæerne Daniel, Hananja, Mishael og Azarja. v7  Dem gav hofchefen nye navne: Daniel gav han navnet Beltshassar, Hananja navnet Shadrak, Mishael navnet Meshak og Azarja navnet Abed-Nego.

v8  Daniel satte sig for, at han ikke ville være uren ved mad og vin fra det kongelige taffel, og han bad hofchefen om, at han måtte undgå at blive uren. v9  Gud lod Daniel finde velvilje og barmhjertighed hos hofchefen, v10  men hofchefen sagde til Daniel: »Jeg frygter, at min herre kongen, som har tildelt jer mad og drikke, vil synes, at I ser dårligere ud end de andre unge mænd på jeres alder. Så bringer I mit liv i fare hos kongen.« v11  Men Daniel sagde til den tilsynsmand, som hofchefen havde sat over Daniel, Hananja, Mishael og Azarja: v12  »Sæt dine tjenere på en prøve! I ti dage skal vi kun have grønsager at spise og vand at drikke; v13  derpå skal du sammenligne vores udseende med de unge mænd, der får deres mad fra det kongelige taffel. Så kan du gøre med os, efter hvad du får at se, herre.« v14  Han føjede dem og lod dem komme på prøve i ti dage. v15  Da de ti dage var gået, så de bedre ud og var mere velnærede end alle de unge mænd, der fik deres mad fra det kongelige taffel. v16  Så holdt tilsynsmanden op med at bringe dem mad og vin fra taflet og gav dem grønsager i stedet for. v17  Gud gav disse fire unge mænd forstand og indsigt i al slags skrift og visdom. Og Daniel forstod sig på alle slags syner og drømme.

v18  Da nu den tid var gået, som kongen havde fastsat, førte hofchefen de unge mænd frem for Nebukadnesar. v19  Kongen talte med dem, og blandt dem alle fandtes der ingen som Daniel, Hananja, Mishael og Azarja. Så trådte de i kongens tjeneste. v20  Hver gang kongen spurgte dem om noget, der krævede visdom og indsigt, opdagede han, at de var ti gange så dygtige som samtlige mirakelmagere og besværgere i hele hans kongerige. v21  Og Daniel blev der til kong Kyros' første regeringsår.

### Dan 2

#### Daniel tyder Nebukadnesars drøm om billedstøtten

v1  I sit andet regeringsår havde Nebukadnesar en drøm; han blev grebet af uro og kunne ikke falde i søvn igen. v2  Så befalede kongen, at mirakelmagerne, besværgerne, troldmændene og stjernetyderne skulle tilkaldes, for at de kunne fortælle kongen, hvad det var, han havde drømt. De kom og trådte frem for kongen. v3  Kongen sagde til dem: »Jeg har haft en drøm, og jeg er fuld af uro, fordi jeg ikke forstår drømmen.« v4   Stjernetyderne sagde til kongen på aramaisk: »Kongen leve evigt! Fortæl os drømmen, herre, så skal vi tyde den.« v5  Kongen svarede stjernetyderne: »Dette er min faste beslutning: Hvis I ikke kan gengive drømmen for mig og tyde den, skal I sønderlemmes og jeres huse lægges i grus. v6  Men hvis I kan fortælle drømmen og tyde den, skal I modtage gaver og foræringer og store æresbevisninger af mig. Altså: fortæl mig drømmen og tyd den!« v7  De sagde igen: »Fortæl dine tjenere drømmen, konge, så skal vi tyde den.« v8  Men kongen svarede: »Nu ved jeg med sikkerhed, at I har til hensigt at vinde tid, fordi I har indset, at min beslutning står fast; v9  hvis I ikke kan gengive drømmen for mig, gælder der kun én lov for jer! I har aftalt at holde mig hen med løgn og bedrag, til der kommer andre tider. Altså: fortæl mig drømmen, så jeg kan vide, at I også kan tyde den!« v10  Så sagde stjernetyderne til kongen: »Der er intet menneske på jorden, der kan opfylde kongens krav, og der er heller ingen konge, hvor stor og mægtig han end er, der ville stille et sådant krav til nogen mirakelmager, besværger eller stjernetyder. v11  Det krav, kongen stiller, er strengt. Der findes ingen, som kan opfylde kongens krav, undtagen guderne, og deres bolig er ikke hos menneskene.« v12  Da blev kongen meget vred og harmfuld og befalede, at alle Babylons vismænd skulle tilintetgøres.

v13  Da forordningen om, at vismændene skulle dræbes, var udstedt, stod også Daniel og hans venner i fare for at blive dræbt. v14  Men Daniel henvendte sig med kloge og velovervejede ord til Arjok, chefen for kongens livvagt, der var gået ud for at dræbe Babylons vismænd. v15  Han spurgte Arjok, kongens befuldmægtigede, hvorfor kongens forordning var så streng, og Arjok forklarede sagen for Daniel. v16  Så gik Daniel til kongen og bad om at få en frist, så han kunne tyde drømmen for kongen. v17  Daniel gik nu hjem og satte sine venner, Hananja, Mishael og Azarja, ind i sagen. v18  De skulle bede himlens Gud om i sin barmhjertighed at åbenbare denne hemmelighed, så Daniel og hans venner ikke skulle tilintetgøres sammen med Babylons øvrige vismænd. v19  Da blev hemmeligheden åbenbaret for Daniel i et nattesyn, og Daniel priste himlens Gud. v20  Han sagde:

      Lovet være Guds navn  
      fra evighed til evighed,  
      ham tilhører visdommen og styrken.  
       v21  Han lader tider og tidsrum skifte,  
      han afsætter konger og indsætter konger;  
      han giver vismændene visdom  
      og de forstandige forstand.  
       v22  Han åbenbarer det uudgrundelige og skjulte,  
      han kender det, som er i mørket,  
      hos ham har lyset sin bolig.  
       v23  Jeg takker og lovsynger dig, mine fædres Gud,  
      for du har givet mig visdom og styrke;  
      nu har du kundgjort mig det, vi har bedt dig om,  
      du har kundgjort os svaret til kongen.

v24  Derpå gik Daniel til Arjok, som kongen havde pålagt at tilintetgøre Babylons vismænd. Han sagde til ham: »Tilintetgør ikke Babylons vismænd! Før mig frem for kongen, så skal jeg give ham tydningen.« v25  Arjok skyndte sig at føre Daniel frem for kongen og sagde: »Jeg har fundet en mand blandt de bortførte fra Juda, som vil give kongen tydningen.« v26  Kongen spurgte Daniel, som havde fået navnet Beltshassar: »Er du i stand til at gengive det drømmesyn, jeg har haft, og tyde det for mig?« v27  Daniel svarede kongen: »Den hemmelighed, som kongen spørger om, kan hverken vismænd, besværgere, mirakelmagere eller himmelgranskere fortælle kongen. v28  Men der er en Gud i himlen, som kan åbenbare hemmeligheder, og han har meddelt kong Nebukadnesar det, som skal ske ved dagenes ende. Sådan var din drøm og de syner, der gik gennem dit hoved, da du lå på dit leje. v29  De tanker, der steg op i dig, konge, da du lå på dit leje, drejer sig om det, der skal ske i fremtiden. Den, der åbenbarer hemmeligheder, har meddelt dig, hvad der skal ske. v30  Det er ikke, fordi jeg har en visdom frem for alle andre levende væsener, at denne hemmelighed er blevet åbenbaret for mig; men det er, for at kongen kan få tydningen at vide, så du kan forstå tankerne i dit hjerte. v31  Du så en mægtig billedstøtte, konge; den var stor, og dens pragt var overvældende, som den stod foran dig; den var frygtindgydende at se på. v32  Billedstøttens hoved var af fint guld, dens bryst og arme var af sølv, dens mave og hofter af kobber, v33  dens ben af jern, og dens fødder dels af jern, dels af ler. v34  Mens du så på den, blev en sten revet løs, men ikke ved menneskehånd; den ramte billedstøttens fødder af jern og ler og knuste dem. v35  Derefter knustes på én gang jernet, leret, kobberet, sølvet og guldet; det blev ført bort af vinden som avner på en tærskeplads om sommeren og var sporløst forsvundet. Men stenen, der ramte billedstøtten, blev til et stort bjerg, der fyldte hele jorden.

v36  Det var drømmen, og nu vil vi fortælle kongen dens tydning. v37  Konge, kongernes konge, dig har himlens Gud givet kongedømme, magt, styrke og ære; v38  i din hånd har han overgivet menneskene, jordens dyr og himlens fugle, hvor de end bor, og han har givet dig herredømmet over dem alle. Du er hovedet af guld. v39  Efter dig skal opstå et andet kongerige, ringere end dit, og derpå et tredje kongerige, det af kobber, som skal herske over hele jorden. v40  Og et fjerde kongerige skal blive stærkt som jern, for ligesom jernet knuser og sønderslår alt, skal det knuse og sønderbryde alle de andre. v41  Men når du så, at fødderne og tæerne dels var af pottemagerler, dels af jern, betyder det, at dette kongerige vil være delt, men dog besidde noget af jernets hårdhed; du så jo, at jernet var blandet med ler. v42  Og at tæerne dels var af jern, dels af ler, betyder, at kongeriget dels skal være stærkt, dels skrøbeligt. v43  Når du så, at jernet var blandet med ler, betyder det, at de skal blande sig gennem ægteskab; men de holder ikke sammen, ligesom jern heller ikke lader sig blande med ler. v44  I de kongers dage skal himlens Gud oprette et kongerige, som i al evighed ikke skal gå til grunde, og intet andet folk skal få kongemagten. Det skal knuse og tilintetgøre alle de andre kongeriger, men selv skal det bestå i al evighed. v45  Du så jo en sten blive revet løs fra bjerget, men ikke ved menneskehånd; den knuste jernet, kobberet, leret, sølvet og guldet. Den store Gud har kundgjort kongen, hvad der skal ske i fremtiden. Drømmen er sand, og dens tydning står fast.«

v46  Da kastede Nebukadnesar sig til jorden og hyldede Daniel; han befalede, at man skulle bringe ham offergave og røgelse. v47  Kongen sagde til Daniel: »Jeres Gud er i sandhed guders Gud, kongers Herre og den, der åbenbarer hemmeligheder, siden du har været i stand til at åbenbare denne hemmelighed.« v48  Derpå ophøjede kongen Daniel, gav ham mange store gaver og gjorde ham til hersker over hele provinsen Babylon og overhoved over alle Babylons vismænd. v49  Men da Daniel bad om det, satte kongen Shadrak, Meshak og Abed-Nego til at styre provinsen Babylon, mens Daniel blev ved kongens hof.

### Dan 3

#### De tre venner i ovnen med flammende ild

v1  Kong Nebukadnesar lod fremstille en billedstøtte af guld, der var tres alen høj og seks alen bred; han opstillede den i Dura-dalen i provinsen Babylon. v2  Og kong Nebukadnesar sendte bud om, at satrapperne, fyrsterne, statholderne, rådgiverne, skatmestrene, dommerne, politimestrene og alle provinsens embedsmænd skulle samles. De skulle komme til indvielsen af den billedstøtte, kong Nebukadnesar havde opstillet. v3  Så samledes satrapperne, fyrsterne, statholderne, rådgiverne, skatmestrene, dommerne, politimestrene og alle provinsens embedsmænd til indvielsen af den billedstøtte, kong Nebukadnesar havde opstillet, og de stillede sig op foran den. v4  Da råbte herolden med høj røst: »Til jer lyder befalingen, I folk, stammer og tungemål: v5  Når I hører lyden af horn, fløjte, citer, harpe, psalter, sækkepibe og alle andre instrumenter, skal I kaste jer ned og tilbede guldstøtten, som kong Nebukadnesar har opstillet. v6  Enhver, der ikke kaster sig ned og tilbeder, skal straks kastes i ovnen med flammende ild.«

v7  Så snart alle folkene hørte lyden af horn, fløjte, citer, harpe, psalter og alle andre instrumenter, kastede alle folk, stammer og tungemål sig ned og tilbad guldstøtten, som kong Nebukadnesar havde opstillet.

v8  Da trådte nogle kaldæiske mænd frem med anklager mod jøderne. v9  De sagde til kong Nebukadnesar: »Kongen leve evigt! v10  Du har udstedt den befaling, konge, at enhver, der hører lyden af horn, fløjte, citer, harpe, psalter, sækkepibe og alle andre instrumenter, skal kaste sig ned og tilbede guldstøtten, v11  og at enhver, der ikke kaster sig ned og tilbeder, skal kastes i ovnen med flammende ild. v12  Nu er der nogle jødiske mænd, Shadrak, Meshak og Abed-Nego, som du har sat til at styre provinsen Babylon. Disse mænd retter sig ikke efter dig, konge; din gud dyrker de ikke, og den guldstøtte, du har opstillet, tilbeder de ikke.« v13  Da befalede Nebukadnesar i vrede og harme, at man skulle hente Shadrak, Meshak og Abed-Nego; disse mænd blev så ført frem for kongen. v14  Nebukadnesar spurgte dem: »Shadrak, Meshak og Abed-Nego, er det sandt, at I ikke dyrker min gud og ikke tilbeder den guldstøtte, jeg har opstillet? v15  Hvis I vil kaste jer ned og tilbede den billedstøtte, jeg har ladet fremstille, når I hører lyden af horn, fløjte, citer, harpe, psalter, sækkepibe og alle andre instrumenter, så er alt godt. Men hvis ikke I vil tilbede, vil I straks blive kastet i ovnen med flammende ild. Hvem er den gud, der så kan redde jer ud af min magt?« v16  Shadrak, Meshak og Abed-Nego svarede kongen: »Nebukadnesar, vi behøver ikke at svare dig! v17  Kommer det dertil, så kan vores Gud, som vi dyrker, redde os. Han kan redde os ud af ovnen med flammende ild og ud af din magt, konge. v18  Og selv om han ikke gør det, skal du vide, konge, at vi ikke vil dyrke din gud, og at vi ikke vil tilbede den guldstøtte, du har opstillet.«

v19  Da blev Nebukadnesar opfyldt af vrede mod Shadrak, Meshak og Abed-Nego, og hans ansigt blev ganske fortrukket. Han befalede, at ovnen skulle ophedes syv gange så meget som sædvanlig, v20  og han gav befaling til nogle stærke mænd i hæren om at binde Shadrak, Meshak og Abed-Nego og kaste dem i ovnen med flammende ild. v21  Så blev mændene bundet, og iført deres kapper, bukser, huer og andet tøj blev de kastet i ovnen med flammende ild. v22  Fordi kongens ordre var streng og ovnen så stærkt ophedet, blev de mænd, der løftede Shadrak, Meshak og Abed-Nego op, dræbt af flammerne fra ilden; v23  og de tre mænd, Shadrak, Meshak og Abed-Nego, faldt bundne ned i ovnen med flammende ild.

v24  Pludselig blev kong Nebukadnesar forfærdet og sprang op og spurgte sine ministre: »Var det ikke tre mænd, vi kastede bundne ned i ilden?« De svarede kongen: »Jo, det var, konge.« v25  Han sagde så: »Jamen, jeg ser fire mænd gå frit omkring i ilden. De har ikke lidt nogen skade, og den fjerde ser ud som en gudssøn.« v26  Så gik Nebukadnesar hen til døren ind til ovnen med flammende ild og råbte: »Shadrak, Meshak og Abed-Nego, Gud den Højestes tjenere, kom ud, og kom herhen!« Shadrak, Meshak og Abed-Nego kom ud fra ilden, v27  og satrapperne, fyrsterne, statholderne og kongens ministre stimlede sammen for at se mændene; deres legemer havde ilden ikke fået magt over, håret på deres hoved var ikke afsvedet, deres kapper var uskadt, og der hang ikke brandlugt ved dem.

v28  Nebukadnesar sagde: »Lovet være Shadraks, Meshaks og Abed-Negos Gud, som sendte sin engel og reddede sine tjenere, fordi de satte deres lid til ham og overtrådte kongens ordre; de ville hellere prisgive sig selv end dyrke og tilbede nogen anden gud end deres egen. v29  Denne befaling udsteder jeg til alle folk, stammer og tungemål: Enhver, der udtaler en forhånelse mod Shadraks, Meshaks og Abed-Negos Gud, skal sønderlemmes, og hans hus skal lægges i grus, for der er ingen anden gud, der kan redde som han.« v30  Og kongen gav Shadrak, Meshak og Abed-Nego høje stillinger i provinsen Babylon.

#### Daniel tyder Nebukadnesars drøm om træet

v31  Kong Nebukadnesar til alle folk, stammer og tungemål, som bor over hele jorden: Vær hilset! v32  De tegn og undere, Gud den Højeste har øvet mod mig, ønsker jeg at berette om.

       v33  Hvor store er ikke hans tegn,  
      hvor vældige er ikke hans undere!  
      Hans kongerige er et evigt rige,  
      hans herredømme varer i slægt efter slægt.

### Dan 4

v1  Jeg, Nebukadnesar, levede trygt i mit hus, og jeg trivedes i mit palads. v2  Da havde jeg et drømmesyn, som gjorde mig skrækslagen; de drømmebilleder, jeg havde på mit leje, og de syner, der gik gennem mit hoved, slog mig med rædsel. v3  Jeg udstedte den befaling, at alle Babylons vismænd skulle føres frem for mig, så de kunne give mig drømmens tydning. v4  Så kom mirakelmagerne, besværgerne, stjernetyderne og himmelgranskerne; jeg fortalte dem drømmen, men de kunne ikke give mig dens tydning.

v5  Til sidst kom Daniel ind til mig, han som har fået navnet Beltshassar efter navnet på min gud, og som har de hellige guders ånd i sig, og jeg fortalte ham drømmen: v6  »Beltshassar, du den øverste af mirakelmagerne! Jeg ved, at du har de hellige guders ånd i dig, og at ingen hemmelighed volder dig besvær. Her er de drømmesyner, jeg havde; fortæl mig tydningen. v7  I de syner, der gik gennem mit hoved, da jeg lå på mit leje, så jeg dette:

      Der stod et træ midt på jorden,  
      og det var meget højt.  
       v8  Træet blev stort og mægtigt  
      og så højt, at det nåede himlen  
      og kunne ses til jordens ende.  
       v9  Dets løv var smukt, dets frugter mange,  
      det gav føde til alle.  
      Under det fandt jordens dyr skygge,  
      i dets grene boede himlens fugle,  
      og alt levende fik sin føde fra det.

v10  I de syner, der gik gennem mit hoved, da jeg lå på mit leje, så jeg dette: En vægter, en hellig, steg ned fra himlen, v11  og han råbte med høj røst:

      Fæld træet, hug grenene bort,  
      riv løvet af, spred frugterne!  
      Dyrene under det skal flygte,  
      fuglene flyve bort fra dets grene.  
       v12  Men lad dets rodstub  
      stå tilbage i jorden  
      i en lænke af jern og kobber,  
      midt i markens græs.  
      Han skal få væde fra himlens dug  
      og med de vilde dyr få del i jordens planter.  
       v13  Hans menneskehjerte skal forvandles,  
      han skal få et dyrehjerte.  
      Syv tider skal gå hen over ham.

v14  Beslutningen er truffet af vægterne, sagen er vedtaget af de hellige, for at de levende skal forstå, at den Højeste er hersker over det jordiske kongerige, og at han giver det, til hvem han vil, og kan sætte den ringeste blandt mennesker over det.

v15  Dette drømmesyn har jeg, kong Nebukadnesar, haft, og du, Beltshassar, skal fortælle dets tydning. For ingen af vismændene i mit kongerige var i stand til at give mig tydningen; men du kan, fordi du har de hellige guders ånd i dig.«

v16  Daniel, som havde fået navnet Beltshassar, stod et øjeblik forfærdet, og hans tanker slog ham med rædsel. Så sagde kongen: »Beltshassar, lad ikke drømmen og dens tydning slå dig med rædsel.« Men Beltshassar svarede: »Herre, måtte drømmen gælde dine fjender og dens tydning dine modstandere! v17  Træet, du så, som blev stort og mægtigt og så højt, at det nåede himlen, og som kunne ses over hele jorden, v18  hvis løv var smukt, og hvis frugter var mange, som gav føde til alle, og som jordens dyr boede under, og hvis grene himlens fugle holdt til i, v19  det er dig, konge! Du er blevet stor og mægtig; din magt er vokset, så den når himlen, og dit herredømme når til jordens ende. v20  Du, konge, så en vægter, en hellig, stige ned fra himlen, og han sagde: Fæld træet og ødelæg det, men lad dets rodstub stå tilbage i jorden i en lænke af jern og kobber, midt i markens græs. Den skal få væde fra himlens dug og dele kår med de vilde dyr, indtil syv tider er gået hen over den. v21  Tydningen er denne, konge, og det er den Højestes beslutning, at det skal ramme min herre kongen: v22  Du skal jages bort fra mennesker og have din bolig hos de vilde dyr; du skal æde græs som oksen og få væde fra himlens dug; syv tider skal gå hen over dig, indtil du forstår, at den Højeste er hersker over det jordiske kongerige og giver det, til hvem han vil. v23  Når det blev sagt, at træets rodstub skulle lades tilbage, betyder det, at du får dit kongerige igen, så snart du forstår, at det er himlen, der er hersker. v24  Derfor, konge, tag imod mit råd: Hør op med dine synder, og vær retfærdig, hør op med dine overtrædelser, og vær barmhjertig mod de hjælpeløse; så vil du kunne leve længe i tryghed.«

v25  Alt dette ramte nu kong Nebukadnesar. v26  Tolv måneder senere, da kongen vandrede rundt på taget af kongepaladset i Babylon, v27  sagde han: »Dette er det store Babylon, som jeg med magt og styrke har bygget som kongelig residens for at kaste glans over min herlighed.« v28  Næppe var ordene udgået af kongens mund, før der lød en røst fra himlen: »Det forkyndes dig, kong Nebukadnesar, at dit kongerige skal tages fra dig. v29  Du skal jages bort fra menneskene og have din bolig hos de vilde dyr; du skal æde græs som oksen, og syv tider skal gå hen over dig, indtil du forstår, at den Højeste er hersker over det jordiske kongerige og giver det, til hvem han vil.« v30  I samme nu gik ordet i opfyldelse på Nebukadnesar: Han blev jaget bort fra mennesker, han åd græs som oksen og fik væde fra himlens dug, og hans hår blev så langt som ørnefjer, og hans negle blev som fuglekløer.

v31  Da tiden var omme, løftede jeg, Nebukadnesar, mine øjne til himlen, og jeg fik min forstand igen. Jeg priste den Højeste og lovsang og ærede ham, der lever evigt:

      Hans herredømme er et evigt herredømme,  
      hans kongerige varer i slægt efter slægt,  
       v32  og jordens beboere er for intet at regne.  
      Han handler, som han vil, med himlens hær og jordens beboere,  
      ingen kan hindre ham  
      og sige: »Hvad er det, du gør?«

v33  I samme øjeblik fik jeg min forstand igen. Og al min herlighed og pragt vendte tilbage og kastede glans over mit kongedømme. Mine ministre og stormænd søgte mig igen, jeg blev genindsat i mit kongedømme, og jeg fik endnu større magt. v34  Jeg, Nebukadnesar, lovsynger, ophøjer og ærer nu himlens konge. Alle hans handlinger er rigtige, og hans veje er retfærdige. Den, der vandrer i hovmod, kan han ydmyge.

### Dan 5

#### Skriften på væggen

v1  Kong Belshassar holdt et stort gilde for sine tusind stormænd og drak vin sammen med dem. v2  Under påvirkning af vinen befalede Belshassar, at man skulle hente de kar af guld og sølv, som hans far, Nebukadnesar, havde ført bort fra templet i Jerusalem, så kongen, hans stormænd, hans hustruer og medhustruer kunne drikke af dem. v3  Karrene af guld og sølv, som man havde ført bort fra templet, Guds hus i Jerusalem, blev så hentet, og kongen, hans stormænd, hans hustruer og medhustruer drak af dem. v4  Da de havde drukket vinen, lovsang de deres guder af guld, sølv, kobber, jern, træ og sten.

v5  Pludselig viste der sig fingre af en menneskehånd; den skrev i kalken på kongepaladsets væg, over for lysestagen, og kongen så selv hånden, mens den skrev. v6  Hans ansigt skiftede farve, hans tanker slog ham med rædsel, benene rystede under ham, og knæene slog mod hinanden. v7  Kongen råbte med høj røst, at besværgerne, stjernetyderne og himmelgranskerne skulle hentes. Og kongen sagde til Babylons vismænd: »Den, der kan læse denne skrift og tyde den for mig, skal klædes i purpur, have en guldkæde om halsen og være den tredjemægtigste i riget.« v8  Så kom alle kongens vismænd, men ingen af dem var i stand til at læse skriften og give kongen dens tydning. v9  Kong Belshassar blev grebet af stor rædsel, og hans ansigt skiftede farve, mens hans stormænd stod rådvilde.

v10  Da dronningen hørte, hvad kongen og hans stormænd havde sagt, kom hun ind i huset, hvor gildet blev holdt, og sagde: »Kongen leve evigt! Lad ikke dine tanker slå dig med rædsel og dit ansigt skifte farve! v11  I dit kongerige er der en mand, der har de hellige guders ånd i sig. I din fars dage viste det sig, at han besad skarpsindighed, indsigt og visdom som gudernes visdom, og ham gjorde din far, kong Nebukadnesar, til den øverste for mirakelmagerne, besværgerne, stjernetyderne og himmelgranskerne. v12  Det har vist sig, at Daniel, som kongen gav navnet Beltshassar, besidder en fremragende ånd, forstand og indsigt, evnen til at tyde drømme, løse gåder og besvare vanskelige spørgsmål; lad nu Daniel blive kaldt ind, så han kan give tydningen.«

v13  Derpå blev Daniel ført frem for kongen, og kongen spurgte Daniel: »Er du den Daniel, der hører til de bortførte fra Juda, som min far, kongen, bragte med fra Juda? v14  Jeg har hørt om dig, at du har gudernes ånd i dig, og at du besidder skarpsindighed, indsigt og fremragende visdom. v15  Vismændene og besværgerne blev ført frem for mig for at læse denne skrift og give mig dens tydning; men ingen af dem var i stand til at tyde ordene. v16  Nu har jeg hørt om dig, at du er i stand til at give tydninger og besvare vanskelige spørgsmål. Hvis du kan læse skriften og give mig dens tydning, skal du klædes i purpur, have en guldkæde om halsen og være den tredjemægtigste i riget.« v17  Daniel svarede kongen: »Dine gaver kan du beholde, og dine foræringer kan du give til andre! Men jeg vil læse skriften og give dig dens tydning, konge. v18  Gud den Højeste gav din far, Nebukadnesar, kongedømme, magt, ære og herlighed. v19  Alle folk, stammer og tungemål frygtede og skælvede for den magt, som han havde givet ham. For han kunne dræbe, hvem han ville, og han kunne lade leve, hvem han ville; han kunne ophøje, hvem han ville, og han kunne ydmyge, hvem han ville. v20  Men da hans hjerte blev hovmodigt og hans ånd stolt og overmodig, blev han styrtet fra sin kongetrone, og hans ære blev taget fra ham. v21  Han blev jaget bort fra mennesker, hans hjerte blev ligesom dyrenes, han havde sin bolig sammen med vildæslerne, han åd græs som oksen, og han fik væde fra himlens dug, indtil han forstod, at Gud den Højeste er hersker over det jordiske kongerige og kan sætte, hvem han vil, over det. v22  Men du, hans søn Belshassar, har ikke ydmyget dit hjerte, selv om du vidste alt dette. v23  Du har ophøjet dig over for himlens Herre, da du lod karrene fra hans hus hente, så du og dine stormænd, dine hustruer og medhustruer kunne drikke vin af dem. Du lovsang guderne af sølv, guld, kobber, jern, træ og sten, som hverken kan se, høre eller forstå; men den Gud, som holder dit liv og alle dine veje i sin hånd, har du ikke æret. v24  Derfor blev hånden udsendt fra ham og disse ord skrevet. v25  Dette er de ord, der blev skrevet: mené, mené, teqél, ufarsín. v26  Og dette er ordenes tydning: Mené: Gud har talt dit kongeriges dage og gjort ende på det. v27  Teqél: du er vejet på vægten og fundet for let. v28   Perés: dit kongerige er blevet delt og givet til mederne og perserne.«

v29  Da befalede Belshassar, at Daniel skulle klædes i purpur og have en guldkæde om halsen. Og det blev bekendtgjort, at han skulle være den tredjemægtigste i riget.

v30  Samme nat blev kaldæerkongen Belshassar dræbt.

### Dan 6

v1  Og mederen Dareios overtog kongedømmet i en alder af 62 år.

#### Daniel i løvekulen

v2  Dareios besluttede at indsætte satrapper over kongeriget, hundrede og tyve fordelt over hele riget, v3  og over dem tre rigsråder; Daniel var en af dem. Satrapperne skulle aflægge regnskab til dem, for at kongen ikke skulle lide tab. v4  Daniel udmærkede sig frem for de andre rigsråder og satrapperne, fordi han havde en fremragende ånd, og kongen havde til hensigt at sætte ham over hele kongeriget. v5  Da søgte rigsråderne og satrapperne at finde noget at anklage Daniel for i hans forhold til kongedømmet. Men de kunne ikke finde nogen fejl at anklage ham for; han var pålidelig, og der fandtes ikke nogen som helst forsømmelighed eller fejl hos ham. v6  Så sagde mændene: »Vi kan ikke finde noget at anklage denne Daniel for, medmindre vi finder noget imod ham i hans religion.«

v7  Nu skyndte rigsråderne og satrapperne sig til kongen og sagde til ham: »Kong Dareios leve evigt! v8  Alle kongerigets rigsråder er blevet enige med fyrsterne, satrapperne, ministrene og statholderne om, at kongen bør træffe beslutning om, at der udstedes følgende dekret: Den, der i de næste tredive dage beder til andre end dig, konge, hvad enten det er til en gud eller til et menneske, skal kastes i løvekulen. v9  Derfor, konge, udsted dekretet, og lad det udfærdige skriftligt, så det i henhold til medernes og persernes uigenkaldelige lov ikke kan ændres.« v10  Så lod kong Dareios dekretet udfærdige skriftligt.

v11  Da Daniel fik at vide, at skrivelsen var udfærdiget, gik han hjem. I tagværelset havde han åbne vinduer, der vendte mod Jerusalem, og tre gange om dagen knælede han og bad til sin Gud og takkede ham; sådan havde han altid gjort. v12  Nu kom disse mænd farende ind og fandt Daniel, mens han bad til sin Gud og påkaldte ham. v13  Derpå trådte de frem for kongen og sagde med henvisning til det kongelige dekret: »Har du ikke skriftligt udstedt dette dekret: Den, der i de næste tredive dage beder til andre end dig, konge, hvad enten det er til en gud eller til et menneske, skal kastes i løvekulen?« Kongen svarede: »Det står fast i henhold til medernes og persernes uigenkaldelige lov.« v14  Så sagde de til kongen: »Daniel, der hører til de bortførte fra Juda, retter sig ikke efter dig, konge, og efter det dekret, du har udstedt skriftligt. Tre gange om dagen beder han sin bøn.« v15  Da kongen hørte det, blev han meget ilde til mode og satte sig for at redde Daniel. Lige til solnedgang anstrengte han sig for at hjælpe ham. v16  Men disse mænd skyndte sig igen til kongen og sagde til ham: »Du skal vide, konge, at efter medernes og persernes lov kan intet dekret, som kongen har truffet beslutning om, ændres.« v17  Så befalede kongen, at de skulle hente Daniel og kaste ham i løvekulen. Men kongen sagde til Daniel: »Måtte din Gud, som du uophørligt dyrker, redde dig!« v18  En sten blev bragt hen og lagt over kulens åbning, og kongen forseglede den med sin egen og med sine stormænds seglring, så der ikke kunne ske nogen ændring i Daniels situation.

v19  Derpå gik kongen tilbage til sit palads. Han tilbragte natten fastende, sendte ikke bud efter nogen medhustru og kunne ikke sove. v20  Tidligt om morgenen, ved daggry, stod kongen op og skyndte sig ud til løvekulen, v21  og da han nærmede sig kulen, råbte han bekymret på Daniel. Kongen sagde til ham: »Daniel, den levende Guds tjener, har din Gud, som du uophørligt dyrker, kunnet redde dig fra løverne?« v22  Da svarede Daniel kongen: »Kongen leve evigt! v23  Min Gud sendte sin engel; han lukkede løvernes gab, så de ikke kunne gøre mig noget; det var, fordi han fandt mig uskyldig. Heller ikke mod dig, konge, har jeg forbrudt mig.« v24  Kongen blev meget glad og befalede, at Daniel skulle løftes op af kulen. Og da Daniel var blevet løftet op af kulen, kunne man se, at han ikke havde lidt nogen skade, fordi han havde stolet på sin Gud. v25  Derpå befalede kongen, at de mænd, som var kommet med anklager mod Daniel, skulle kastes i løvekulen sammen med deres koner og børn. Og knap var de nået til bunden af kulen, før løverne kastede sig over dem og knuste alle deres knogler.

v26  Derpå sendte kong Dareios en skrivelse ud til alle folk, stammer og tungemål, som boede over hele jorden: »Vær hilset! v27  Jeg udsteder hermed en befaling: I hele mit kongerige, så langt mit herredømme rækker, skal man frygte og skælve for Daniels Gud.

      For han er den levende Gud,  
      han forbliver i evighed,  
      hans kongerige kan ikke gå til grunde,  
      hans herredømme er uden ende.  
       v28  Han redder og befrier,  
      han gør tegn og undere  
      i himlen og på jorden.  
      Han reddede Daniel  
      ud af løvernes kløer!«

v29  Det gik Daniel godt, både mens Dareios og mens perseren Kyros regerede.

### Dan 7

#### Synet om de fire dyr

v1  I babylonerkongen Belshassars første regeringsår havde Daniel et drømmesyn, og der gik syner gennem hans hoved, da han lå på sit leje. Bagefter skrev han drømmen ned, og således begyndte hans beretning. v2  Daniel sagde: I mit nattesyn så jeg, at himlens fire vinde bragte det store hav i oprør, v3  og fire store dyr steg op af havet, det ene forskelligt fra det andet. v4  Det første var som en løve, og det havde ørnevinger. Mens jeg så på det, blev dets vinger revet af, det blev løftet op fra jorden og stillet på to fødder som et menneske, og det fik et menneskehjerte. v5  Det andet dyr lignede en bjørn. Det blev rejst halvt op, og i sit gab holdt det tre ribben mellem tænderne; så blev der sagt til det: »Rejs dig, og æd meget kød!« v6  Derefter så jeg endnu et dyr; det så ud som en panter. Det havde fire fuglevinger på ryggen, og dyret havde fire hoveder, og det fik overdraget magt. v7  Derefter så jeg i nattesynet et fjerde dyr. Det var frygteligt, rædselsvækkende og meget stærkt; det havde store jerntænder, det åd og knuste alt og trådte det, der var tilbage, ned med fødderne. Det var forskelligt fra alle de andre dyr, og det havde ti horn. v8  Mens jeg så nøje på hornene, voksede der endnu et horn, et lille et, frem mellem de andre. Tre af de andre horn blev revet af, så det kunne få plads. Og se, dette horn havde øjne som et menneske og en mund, der talte store ord. v9  Da så jeg dette:

      Troner blev stillet frem,  
      og en gammel af dage tog sæde;  
      hans klæder var hvide som sne,  
      og håret på hans hoved var rent som uld.  
      Hans trone var flammer af ild,  
      dens hjul var luende ild.  
       v10  En flod af ild strømmede frem  
      og løb ud foran ham.  
      Tusind, ja tusinder tjente ham,  
      ti tusind, ja titusinder stod foran ham.  
      Retten blev sat,  
      bøgerne blev åbnet.

v11  Derpå så jeg dette: Jeg så, at dyret blev dræbt på grund af de store ord, som hornet talte; dets krop blev tilintetgjort og overgivet til den flammende ild. v12  Herredømmet blev også taget fra de andre dyr, og deres levetid blev begrænset til en fastsat tid. v13  I nattesynerne så jeg dette:

      Med himlens skyer kom en,  
      der så ud som en menneskesøn;  
      han kom hen til den gamle af dage  
      og blev ført frem for ham.  
       v14  Herredømme, ære og kongerige blev givet ham;  
      alle folk, stammer og tungemål tjente ham.  
      Hans herredømme er et evigt herredømme,  
      som ikke skal forgå,  
      hans kongerige  
      skal ikke gå til grunde.

v15  Jeg, Daniel, blev grebet af uro over dette, og de syner, der gik gennem mit hoved, slog mig med rædsel. v16  Jeg gik hen til en af dem, som stod der, og bad ham om den rette forklaring på alt dette; han gav mig tydningen: v17  At der er fire store dyr, betyder, at fire konger skal komme op af jorden, v18  men den Højestes hellige skal overtage kongedømmet, og de skal beholde det i evighed og i evighedernes evighed.

v19  Så ønskede jeg at få den rette forklaring på det fjerde dyr, som var forskelligt fra alle de andre, det meget frygtelige, som havde jerntænder og kobberkløer, og som åd og knuste alt og trådte det, der var tilbage, ned med fødderne, v20  og forklaringen på de ti horn, det havde på hovedet, og på det nye horn, der voksede frem, mens tre andre faldt af, så det kunne få plads, det horn, der havde øjne og en mund, der talte store ord, og som så større ud end de andre. v21  Mens jeg så på det, havde dette horn ført krig mod de hellige og besejret dem, v22  indtil den gamle af dage var kommet, og dommen var blevet fældet til fordel for den Højestes hellige, og den tid kom, da de hellige overtog kongedømmet.

v23  Således sagde han: Det fjerde dyr betyder, at et fjerde kongerige vil opstå på jorden. Det skal være forskelligt fra alle de andre kongeriger, opæde hele jorden, søndertrampe den og knuse den. v24  De ti horn betyder, at fra dette kongerige skal fremstå ti konger. Efter dem skal der fremstå en anden, der er forskellig fra de tidligere, og han skal bringe tre konger til fald. v25  Han skal tale imod den Højeste og underkue den Højestes hellige. Han tragter efter at ændre tider og lov, og de skal gives i hans magt én tid, to tider og en halv tid. v26  Så bliver dommen fældet, og herredømmet bliver taget fra ham og ødelagt og fuldstændig tilintetgjort. v27  Men kongedømmet, herredømmet og magten i alle kongeriger under himlen bliver givet til den Højestes helliges folk. Dets kongerige er et evigt rige, og alle magter skal tjene og lyde det.

v28  Her ender beretningen. Mine tanker slog mig, Daniel, med stor rædsel, og mit ansigt skiftede farve. Men jeg gemte ordene i mit hjerte.

### Dan 8

#### Synet om vædderen og gedebukken

v1  I kong Belshassars tredje regeringsår viste der sig et syn for mig, Daniel, efter det, der tidligere havde vist sig for mig. v2  I synet så jeg – jeg var i borgen i Susa i provinsen Elam, da jeg så det – i synet så jeg, at jeg var ved vandløbet Ulaj. v3  Jeg løftede øjnene og så en vædder, der stod ved vandløbet; den havde to horn. Hornene var store, det ene større end det andet, og det største voksede sidst frem. v4  Jeg så, at vædderen stangede mod vest, nord og syd. Intet dyr kunne holde stand mod den, ingen kunne reddes ud af dens magt; den kunne gøre, hvad den fandt for godt, og den tiltog sig magt. v5  Mens jeg iagttog det, kom en gedebuk farende fra vest hen over hele jorden, men uden at røre jorden. Bukken havde et anseligt horn i panden. v6  Den kom hen imod vædderen med de to horn, som jeg havde set stå ved vandløbet, og løb imod den med voldsom kraft. v7  Jeg så, hvordan den nåede helt hen til vædderen, gik løs på den i raseri, ramte ind i den og brækkede dens to horn af. Vædderen havde ikke kraft til at holde stand mod den; bukken kastede den til jorden og trampede den ned, og ingen kunne redde vædderen ud af dens magt. v8  Gedebukken tiltog sig meget stor magt; men da dens magt var på sit højeste, blev det store horn brækket af, og i stedet for det voksede fire anselige horn frem efter de fire verdenshjørner. v9  Fra et af dem udgik et lille horn, som voksede sig større og større mod syd og øst og mod det herlige land. v10  Det voksede sig stort, helt op til himlens hær, og styrtede en del af hæren og stjernerne til jorden og trampede på dem. v11  Det tiltog sig magt helt op til fyrsten for hæren, det daglige offer blev frataget ham, og hans grundfæstede helligdom blev vanæret. v12  Dets hær blev på forbryderisk vis stillet op for at hindre det daglige offer; det kastede sandheden til jorden og havde held med, hvad det gjorde. v13  Så hørte jeg en af de hellige tale; en anden af de hellige spurgte ham, der talte: »Hvor længe gælder synet om det daglige offer og den ødelæggende forbrydelse og om helligdommen og det herlige land, der overgives til nedtrampning?« v14  Han svarede mig: »2300 aftener og morgener! Derefter skal helligdommen få sin ret tilbage.«

v15  Mens jeg, Daniel, så synet og prøvede at forstå det, stod der pludselig foran mig en, der så ud som en mand, v16  og jeg hørte en menneskestemme råbe over Ulaj: »Gabriel, forklar ham synet!« v17  Da han kom hen, hvor jeg stod, blev jeg grebet af rædsel og kastede mig ned. Så sagde han til mig: »Du skal forstå, menneske, at synet gælder endetiden.« v18  Mens han talte med mig, lå jeg i dyb søvn med ansigtet mod jorden; han rørte ved mig og rejste mig op, v19  og han sagde: »Jeg vil lade dig vide, hvad der skal ske, når vreden er ved at være til ende, for det gælder endetidspunktet. v20  Den vædder, du så, den med de to horn, er kongerne af Medien og Persien. v21  Den lodne buk er kongen af Grækenland, og det store horn i panden er den første konge. v22  At hornet blev brækket af og fire andre opstod i stedet for, betyder, at fire kongeriger skal opstå af hans folk, men uden hans styrke.

       v23  Når deres herredømme er til ende,  
      når de er færdige med deres forbrydelser,  
      vil der opstå en konge med hårdt ansigt,  
      en der forstår sig på rænker.  
       v24  Hans styrke bliver stor  
      – men ikke som den andens styrke –  
      han ødelægger uhyggeligt meget;  
      han har held med, hvad han gør,  
      han ødelægger de mægtige  
      og et folk af hellige.  
       v25  I sin kløgt  
      har han held med sit bedrag,  
      han hovmoder sig,  
      sorgløst ødelægger han mange,  
      han rejser sig mod fyrsternes fyrste.  
      Men han skal blive knust,  
      og det ikke ved menneskehånd!

v26  Og det, der blev sagt om synet om »aftener og morgener«, er sandt. Nu skal du holde synet skjult, for det gælder en fjern fremtid.«

v27  Jeg, Daniel, blev ramt af sygdom i nogen tid; men jeg stod op og gjorde igen tjeneste for kongen. Jeg var grebet af undren over synet, som jeg ikke forstod.

### Dan 9

#### Daniels bøn for Jerusalem

v1  I Dareios' første regeringsår – han var af medisk herkomst, søn af Ahasverus, og var blevet konge over kaldæernes rige – v2  i hans første regeringsår blev jeg, Daniel, opmærksom på angivelsen i bøgerne af det åremål, Jerusalem efter Herrens ord til profeten Jeremias skulle ligge i ruiner, halvfjerds år. v3  Jeg vendte mig til Gud Herren for at søge ham i bøn og tryglen under faste og i sæk og aske. v4  Jeg bad til Herren min Gud og bekendte: »Ak Herre, du store og frygtindgydende Gud, som bevarer pagten og troskaben mod dem, der elsker dig og holder dine befalinger! v5  Vi har syndet, vi har handlet slet og ugudeligt, vi har gjort oprør og er veget fra dine befalinger og bud. v6  Vi har ikke hørt på dine tjenere, profeterne, som i dit navn talte til vore konger, stormænd og fædre, ja, til hele landets folk. v7  Retfærdigheden tilhører dig, Herre, skammen i dag tilhører os, Judas mænd, Jerusalems indbyggere og alle israelitter, hvad enten vi er nær eller fjern i alle de lande, du har fordrevet os til, fordi vi var troløse mod dig. v8  Herre, skammen tilhører os, vore konger, vore stormænd og vore fædre, fordi vi har syndet imod dig. v9  Men barmhjertigheden og tilgivelsen tilhører Herren vor Gud; det var ham, vi gjorde oprør imod. v10  Vi adlød ikke Herren vor Gud og fulgte ikke de love, han gav os gennem sine tjenere, profeterne. v11  Hele Israel overtrådte din lov og veg bort fra dig i ulydighed. Så vældede forbandelseseden, der står i Guds tjener Moses' lov, frem mod os; for vi havde syndet imod ham. v12  Han førte den trussel ud i livet, som han havde udtalt mod os og mod dem, der var dommere over os, og bragte en stor ulykke over os. Og der er aldrig under himlen sket en ulykke som den, der ramte Jerusalem; v13  hele den ulykke, der var skrevet om i Moses' lov, kom over os. Vi formildede ikke Herren vor Gud ved at vende om fra vores synd og søge indsigt i din sandhed, v14  så Herren vågede over ulykken og bragte den over os. For Herren vor Gud er retfærdig i alt, hvad han gør; vi havde ikke adlydt ham. v15  Ja, Herre vor Gud, du som med stærk hånd førte dit folk ud af Egypten og skabte dig et navn, som består den dag i dag, vi har syndet og været ugudelige.

v16  Herre, du som før har øvet retfærdige gerninger, lad nu din vrede og harme vende sig fra din by Jerusalem, dit hellige bjerg. For på grund af vore synder og vore fædres skyld er Jerusalem og dit folk til spot for vores omgivelser. v17  Lyt nu, vor Gud, til din tjeners bøn og tryglen! Lad dit ansigt lyse over din ødelagte helligdom, for din egen skyld, Herre! v18  Min Gud, vend dit øre til og lyt! Luk dine øjne op, og se den ødelæggelse, der har ramt os og den by, dit navn er udråbt over. Det er ikke vore retfærdige gerninger, der får os til at trygle dig, men din store barmhjertighed. v19  Herre, hør! Herre, tilgiv! Herre, lyt og grib ind uden tøven! Gør det for din egen skyld, min Gud! For dit navn er udråbt over din by og dit folk.«

v20  Endnu mens jeg talte og bad og bekendte min egen og mit folk Israels synd og bønfaldt Herren min Gud og bad for hans hellige bjerg – v21  mens jeg altså endnu var i færd med bønnen, kom manden Gabriel, som jeg tidligere havde set i et syn, flyvende hen til mig ved aftenofferets tid. v22  Han kom og talte til mig og sagde: »Daniel, nu er jeg kommet for at give dig indsigt og forståelse. v23  Da du begyndte at bede, udgik der et ord, og jeg er kommet for at give det videre til dig, fordi du er en højtelsket mand. Giv agt på ordet, så du forstår synet.

       v24  Halvfjerds uger er fastsat  
      for dit folk og for din hellige by,  
      før overtrædelserne bliver tøjlet,  
      synden bragt til ophør  
      og skylden sonet,  
      før den evige retfærdighed kommer,  
      før profeternes syner bliver beseglet,  
      og det højhellige bliver salvet.

v25  Du skal vide og forstå: Fra den tid ordet om at genopbygge Jerusalem udgik, og indtil der kommer en salvet fyrste, er der syv uger. I 62 uger skal det stå genopbygget med torve og gader. Men det er trængselstider! v26  Når de 62 uger er gået, bliver en salvet fjernet uden dom, og byen og helligdommen ødelægges af en fyrste, der kommer med sin hær. Han får sit endeligt i en stormflod. Det er besluttet, at ødelæggelserne skal vare, indtil krigen er forbi. v27  Han vil slutte en stærk pagt med de mange i én uge. Men midt i ugen vil han bringe slagtoffer og afgrødeoffer til ophør. Ødelæggeren kommer på vederstyggelighedens vinger, og det varer, indtil den ødelæggelse, der er besluttet, vælder frem mod ødelæggeren selv.«

### Dan 10

#### Synet om verdensrigernes kampe og Israels frelse

v1  I perserkongen Kyros' tredje regeringsår blev et ord åbenbaret for Daniel, som havde fået navnet Beltshassar. Ordet var sandt; det var meget vanskeligt at forstå, men han forstod det ved hjælp af et syn.

v2  På den tid holdt jeg, Daniel, sorg i tre uger. v3  Jeg spiste ikke lækkert brød, der kom ikke kød og vin i min mund, og jeg salvede mig ikke, før de tre uger var gået. v4  På den fireogtyvende dag i den første måned, da jeg var ved bredden af den store flod, Tigris, v5  løftede jeg øjnene og så en mand iført en linneddragt, med et bælte af Ufaz-guld om lænden. v6  Hans legeme var som krysolit, hans ansigt strålede som lynet, hans øjne som flammende fakler, og hans arme og hans fødder var som blank kobber. Når han talte, lød det som en folkeskare. v7  Kun jeg, Daniel, så synet; mændene, der var sammen med mig, så det ikke, for en stor rædsel var faldet over dem, og de var flygtet og havde skjult sig. v8  Jeg blev alene tilbage, og da jeg så dette vældige syn, forlod al kraft mig; jeg blev ligbleg og havde ikke flere kræfter. v9  Så hørte jeg ham tale, mens jeg lå i dyb søvn med ansigtet mod jorden. v10  Da rørte en hånd ved mig, ruskede i mig og fik mig op på knæ og hænder. v11  Så sagde han til mig: »Daniel, du højtelskede mand, forstå de ord, jeg nu taler til dig, og rejs dig op; for nu er jeg udsendt til dig.« Og da han talte til mig, rejste jeg mig skælvende. v12  Han sagde: »Frygt ikke, Daniel, for fra den første dag du satte dig for at opnå indsigt og at ydmyge dig for din Gud, er dine ord blevet hørt, og jeg er kommet for dine ords skyld. v13   Fyrsten over perserriget har stået mig imod i enogtyve dage, men Mikael, en af de fornemste fyrster, kom mig til hjælp, da jeg var ladt tilbage dér hos Persiens konger. v14  Og nu er jeg kommet for at få dig til at forstå, hvad der skal ske med dit folk ved dagenes ende. For også dette syn gælder de dage.«

v15  Da han sagde det til mig, bøjede jeg mit ansigt mod jorden og blev stum. v16  Men så var der en, der lignede et menneske, der rørte ved mine læber. Jeg åbnede munden og kunne tale igen, og jeg sagde til ham, der stod foran mig: »Herre, ved synet fik jeg krampe, og jeg havde ikke flere kræfter. v17  Hvordan kan jeg, din tjener, tale med dig, der er min herre, når der ikke er mere kraft i mig, og min livsånde forsvinder?« v18  Men han, der så ud som et menneske, rørte ved mig igen og gav mig styrke, v19  og han sagde: »Frygt ikke, du højtelskede mand! Fred være med dig! Vær stærk! Vær stærk!« Mens han talte til mig, fik jeg styrken tilbage, og jeg sagde: »Nu kan du tale, herre, for du har givet mig min styrke igen.« v20  Så sagde han: Ved du, hvorfor jeg er kommet til dig? Jeg tager nu kampen op med Persiens fyrste, og når det er forbi, kommer Grækenlands fyrste. v21  Men jeg skal fortælle dig, hvad der står i Sandhedens Bog – ikke en eneste vil hjælpe mig imod dem, undtagen Mikael, jeres fyrste.

### Dan 11

v1   I mederen Dareios' første regeringsår stod jeg som hjælp og støtte for ham – v2  nu vil jeg fortælle dig sandheden:
Se, endnu tre konger skal fremstå i Persien. Den fjerde samler sig større rigdom end de andre, og når hans rigdom har givet ham styrke nok, vil han opbyde alle mod det græske rige. v3  Men så fremstår en heltekonge. Han skal herske med stor magt, og han gør, hvad han finder for godt. v4  Næppe er han stået frem, før hans rige bryder sammen og deles efter de fire verdenshjørner, men ikke til hans efterkommere, og herredømmet bliver heller ikke som hans herredømme. For hans rige bliver rykket op med rode og overgår til andre. v5  Sydens konge bliver stærk; men en af hans fyrster bliver stærkere og hersker med større magt end han. v6  Efter nogle års forløb slutter de dog forbund med hinanden, og datteren af Sydens konge kommer til Nordens konge, for at forliget kan indgås. Men hun har ikke tilstrækkelig styrke, og hans hærstyrker kan ikke holde stand. Hun og hendes følge, hendes søn og hendes ægtemand, bliver overgivet til døden.

v7  På den tid vil der opstå et skud fra hendes rod i stedet for ham. Han rykker frem mod Nordens konges hær, trænger ind i hans fæstninger og sejrer i kampen mod dem. v8  Deres guder og gudebilleder, deres kostbare kar af sølv og guld tager han med som bytte til Egypten; siden holder han sig en tid fra Nordens konge. v9  Da Nordens konge vil trænge ind i Sydens konges rige, må han vende tilbage til sit eget land. v10  Hans søn ruster sig til krig, samler store troppestyrker og rykker frem som en stormflod; han ruster sig igen mod Sydens konges fæstninger, v11  men Sydens konge bliver rasende og drager ud for at føre krig mod Nordens konge, som opstiller en stor hær, men den falder i hans magt. v12  Når hæren er tilintetgjort, bliver Sydens konge hovmodig; han fælder titusinder, men er ikke stærk nok. v13  Nordens konge opstiller igen en hær, større end den første, og efter nogen tid rykker han frem med sin store hær og et vældigt tros. v14  På den tid gør mange modstand mod Sydens konge, og voldsmænd inden for dit eget folk vil rejse sig for at virkeliggøre et syn, men det vil mislykkes for dem. v15  Derpå rykker Nordens konge frem, kaster en vold op og indtager en befæstet by. Sydens styrker kan ikke holde stand; de udvalgte tropper formår ikke at holde stand. v16  Den, der rykker frem imod dem, kan gøre, hvad han finder for godt, da ingen kan holde stand imod ham. Han får fodfæste i det herlige land og bringer ødelæggelse med sig. v17  Han sætter sig for at få hele fjendens rige i sin magt; han indgår forlig med ham og giver ham en datter af en af sine hustruer for at ødelægge riget. Men det kan ikke gennemføres, og det lykkes ikke for ham. v18  Så vender han sig mod de fjerne øer og erobrer mange af dem. Men en hærfører gør ende på hans spot, sådan at han ikke kan gentage sin spot imod ham. v19  Han vil trække sig tilbage til sine fæstninger i sit eget land, men det mislykkes, og han falder og forsvinder. v20  I hans sted fremstår en, der sender sin skatteopkræver til den prægtigste del af riget. Efter kort tid bliver han knust, men det skyldes hverken Guds vrede eller krig.

v21  I hans sted fremstår en usling, som man nægter kongeværdigheden. Men han kommer under foregivelse af fred og bemægtiger sig riget med list. v22  Hærstyrker skylles fuldstændig bort foran ham; de bliver knust, og det samme sker med pagtsfyrsten. v23  Han bedrager dem, han har sluttet forbund med, og rykker frem med få folk og tager magten. v24  Under foregivelse af fred drager han ind i provinsens frugtbareste egne og gør, hvad hverken hans fædre eller hans fædres fædre ville have gjort. Han strør om sig med rov, ran og krigsbytte, og han planlægger angreb mod fæstninger, men det varer kun en tid. v25  Så samler han kraft og mod til at gå mod Sydens konge med en stor hær; Sydens konge ruster sig også til krigen med en stor og overmåde stærk hær. Men han kan ikke holde stand, for de, der spiser ved hans taffel, lægger planer imod ham. v26  De knuser ham, hans hær bliver skyllet bort, og mange ligger dræbt. v27  Begge kongerne har ondt i sinde, og de lyver, mens de sidder ved samme bord. Intet lykkes dog, for enden kommer først til den fastsatte tid. v28  Da han skal tilbage til sit eget land med stort krigsbytte, har han ondt i sinde mod den hellige pagt og bringer det til udførelse. Derefter vender han tilbage til sit land.

v29  Til den fastsatte tid trænger han igen ind i Sydens land; men denne gang går det ikke som før: v30  Kittæiske skibe kommer imod ham, han taber modet, vender om, retter sin vrede mod den hellige pagt og bringer den til udførelse. Før han vender tilbage, mærker han sig dem, der har svigtet den hellige pagt. v31  Nogle af hans hærstyrker tager opstilling og vanhelliger helligdommen, den faste borg; de afskaffer det daglige offer og opstiller Ødelæggelsens Vederstyggelighed. v32  Dem, der har handlet ugudeligt mod pagten, bringer han til frafald med smiger. Men det folk, der kender sin Gud, står fast i ord og gerning. v33  De indsigtsfulde i folket bringer mange til at forstå det, selv om de en tid bliver offer for sværd, flammer, fangenskab og rov. v34  Og når de bliver det, får de kun lidt hjælp, for mange har sluttet sig til dem på skrømt. v35  De indsigtsfulde bliver ofre, for at de kan blive prøvet, lutret og renset, før endetiden kommer. For den kommer først til den fastsatte tid.

v36  Kongen gør, hvad han finder for godt; han ophøjer sig og gør sig stor over for enhver gud. Og mod gudernes Gud udtaler han de forunderligste ting. Han har lykken med sig, indtil vreden er forbi; for hvad der er besluttet, vil ske. v37  Sine fædres guder giver han ikke agt på, ej heller kvindernes yndlingsgud eller nogen gud overhovedet; men han gør sig stor over for dem alle. v38  I stedet ærer han Fæstningernes Gud; en gud, hans fædre ikke kendte, ærer han med guld, sølv, ædelstene og kostbarheder. v39  En fremmed guds folk gør han til forsvarere for sine fæstninger, og dem, han anerkender, overøser han med æresbevisninger, giver dem herredømme over mange og tildeler dem jord som belønning.

v40  I endetiden tørner Sydens konge sammen med ham. Men Nordens konge stormer løs på ham med vogne, ryttere og mange skibe. Han trænger ind i landene som en stormflod. v41  Så når han til det herlige land, og titusinder falder. Men Edom, Moab og de ypperste af ammonitterne undslipper hans magt. v42  Derimod slipper Egypten ikke, når han rækker sin hånd ud mod landene. v43  Han kommer til at råde over skattene af guld, sølv og alle slags kostbarheder i Egypten, og libyere og nubiere må følge ham. v44  Men rygter fra øst og nord forfærder ham, og i stor vrede drager han af sted for at udrydde og lægge band på mange. v45  Han opslår sine paladstelte mellem havet og det herlige, hellige bjerg. Men han går mod sin ende, og ingen kommer ham til hjælp.

### Dan 12

       v1  På den tid fremstår Mikael,  
      den store fyrste,  
      der står ved dit folks side.  
      Det bliver en trængselstid,  
      som der ikke har været magen til,  
      så længe folkeslag har været til.  
      På den tid skal dit folk blive reddet,  
      alle der er indskrevet i bogen.  
       v2  Mange af dem, der sover i jorden,  
      skal vågne,  
      nogle til evigt liv,  
      andre til forhånelse, til evig afsky.  
       v3  De indsigtsfulde skal stråle  
      som himmelhvælvingens stråleglans,  
      og de, der førte mange til retfærdigheden,  
      skal stråle som stjernerne for evigt og altid.

v4  Og du, Daniel, skal holde ordene skjult og forsegle bogen til endetiden. Mange skal flakke om, men kundskaben skal blive stor.

v5  Jeg, Daniel, så to andre mænd stå ved floden, én på hver bred. v6  Den ene spurgte manden, der var iført en linneddragt, og som svævede over flodens vand: »Hvor længe varer det, før disse underfulde begivenheder får ende?« v7  Så hørte jeg manden, der var iført en linneddragt, og som svævede over flodens vand, sværge ved ham, som lever evigt, idet han løftede begge hænder mod himlen: »Én tid, to tider og en halv tid! Når det hellige folks magt ikke længere bliver knust, hører det alt sammen op.« v8  Jeg hørte det, men forstod det ikke, og jeg spurgte: »Herre, hvad skal dette ende med?« v9  Han svarede: »Gå bort, Daniel, ordene holdes skjult og er forseglet til endetiden. v10  Mange skal blive lutret, renset og prøvet. De ugudelige handler ugudeligt og forstår intet, men de indsigtsfulde forstår. v11  Fra den tid det daglige offer bliver afskaffet og Ødelæggelsens Vederstyggelighed opstillet, går der 1290 dage. v12  Lykkelig den, der holder ud og oplever 1335 dage. v13  Men du, Daniel, skal gå bort, indtil enden kommer. Læg dig til hvile, og stå op til din lod ved dagenes ende!«

------------------------------------------------------------------------

## Hoseas’ Bog

### Hos 1

v1  Herrens ord, som kom til Hoseas, Be'eris søn, dengang Uzzija, Jotam, Akaz og Hizkija var konger i Juda, og dengang Jeroboam, Joashs søn, var konge i Israel.

#### Hoseas' ægteskab som billede på forholdet mellem Herren og Israel

v2  Her begynder Herrens tale ved Hoseas.

Herren sagde til Hoseas:

      Gå hen og gift dig med en horkvinde  
      og få horebørn,  
      for landet horer sig  
      bort fra Herren.

v3  Så giftede han sig med Diblajims datter Gomer, og hun blev gravid og fødte ham en søn. v4  Herren sagde til ham:

      Kald ham Jizre'el,  
      for det varer ikke længe,  
      så straffer jeg Jehus slægt  
      for det blod, der blev udgydt i Jizre'el,  
      jeg gør ende på kongedømmet i Israel.  
       v5  På den dag  
      vil jeg brække Israels bue  
      på Jizre'elsletten.

v6  Så blev hun igen gravid og fødte en datter. Herren sagde til ham:

      Kald hende Ikke-Fundet-Barmhjertighed,  
      for jeg viser ikke længere  
      Israels hus barmhjertighed,  
      og jeg tilgiver dem ikke.  
       v7  Men Judas hus viser jeg barmhjertighed,  
      og jeg frelser dem ved Herren deres Gud.  
      Jeg frelser dem ikke ved bue, sværd og krig  
      eller ved heste og ryttere.

v8  Så vænnede hun Ikke-Fundet-Barmhjertighed fra, og hun blev gravid og fødte en søn. v9  Herren sagde: »Kald ham Ikke-Mit-Folk, for I er ikke mit folk, og jeg vil ikke være med jer.«

### Hos 2

       v1  Men israelitterne skal blive talrige  
      som havets sand,  
      der ikke kan måles  
      og ikke kan tælles.  
      Og dér, hvor det nu lyder til dem:  
      »I er ikke mit folk,«  
      dér skal det lyde til dem:  
      »I er den levende Guds børn.«  
       v2  Judæerne skal samles  
      med israelitterne;  
      de skal have én og samme leder  
      og blive herre i landet,  
      for Jizre'els dag er stor.  
       v3  Sig til jeres brødre: »I er mit folk«  
      og til jeres søstre: »I har fundet barmhjertighed.«

       v4  Før sag mod jeres mor, før sag,  
      for hun er ikke min hustru,  
      og jeg er ikke hendes mand.  
      Hun skal fjerne horemærket fra ansigtet  
      og skøgetegnet mellem brysterne;  
       v5  ellers river jeg klæderne af hende,  
      så hun står nøgen som den dag, hun blev født.  
      Jeg gør hende til ørken,  
      til udtørret land,  
      og lader hende dø af tørst.  
       v6  Hendes børn viser jeg ikke barmhjertighed,  
      for de er horebørn.  
       v7  Deres mor var horkvinde,  
      skamløs var hun, der fødte dem;  
      for hun sagde:  
      »Jeg vil følge mine elskere,  
      som giver mig mit brød og mit vand,  
      min uld og min hør,  
      min olie og min vin.«

       v8  Derfor vil jeg spærre  
      vejen for dig med tjørn;  
      jeg rejser et gærde,  
      så hun ikke kan finde stierne.  
       v9  Hun jager efter sine elskere,  
      men når dem ikke;  
      hun søger dem, men finder dem ikke.  
      Da skal hun sige:  
      »Jeg vil vende tilbage til min første mand,  
      dengang gik det mig bedre end nu.«  
       v10  Hun ved ikke,  
      at det var mig, der gav hende  
      korn og vin og olie;  
      jeg gav hende mængder af sølv  
      og guld, som de brugte til Ba'al.  
       v11  Derfor tager jeg mit korn tilbage i rette tid  
      og min vin, når tiden er inde;  
      jeg tager min uld og min hør,  
      der skulle dække hendes køn.  
       v12  Nu vil jeg blotte hendes skød  
      for øjnene af hendes elskere,  
      og ingen kan redde hende fra mig.  
       v13  Jeg gør ende på al hendes fryd,  
      fest, nymånedag og sabbat,  
      alle hendes festdage.  
       v14  Jeg ødelægger hendes vinstokke og figentræer;  
      det var om dem, hun sagde:  
      »Det er den gave,  
      mine elskere gav mig.«  
      Jeg gør dem til krat,  
      og de vilde dyr skal æde dem.  
       v15  Jeg straffer hende for Ba'alernes dage,  
      når hun tændte offerild for dem;  
      hun smykkede sig med næsering og halskæde  
      og fulgte sine elskere.  
      Men mig glemte hun,  
      siger Herren.  
       v16  Derfor vil jeg lokke hende,  
      jeg vil føre hende ud i ørkenen  
      og tale til hendes hjerte.  
       v17  Dér giver jeg hende vingårdene tilbage  
      og gør Akors dal til håbets port.  
      Da vil hun svare mig, som da hun var ung,  
      som dengang hun drog op fra Egypten.

       v18  På den dag,  
      siger Herren,  
      skal du kalde mig Min Mand,  
      du skal ikke længere kalde mig Min Ba'al.  
       v19  Jeg fjerner Ba'alernes navne fra hendes mund,  
      de skal ikke længere nævnes ved navn.  
       v20  På den dag  
      slutter jeg en pagt for Israel  
      med de vilde dyr,  
      med himlens fugle  
      og med jordens krybdyr.  
      Bue, sværd og krigsmagt  
      sønderbryder jeg i landet,  
      og jeg lader dem bo trygt.  
       v21  Jeg forlover mig med dig for evigt;  
      jeg forlover mig med dig  
      i ret og retfærdighed,  
      i godhed og barmhjertighed.  
       v22  Jeg forlover mig med dig i troskab,  
      og du skal kende Herren.

       v23  På den dag  
      vil jeg svare, siger Herren;  
      jeg vil svare himlen,  
      og den skal svare jorden.  
       v24  Jorden skal svare kornet,  
      vinen og olien,  
      og de skal svare Jizre'el.  
       v25  Jeg sår hende i mit land.  
      Jeg vil vise barmhjertighed mod Ikke-Fundet-Barmhjertighed  
      og sige til Ikke-Mit-Folk: »Du er mit folk,«  
      og han skal sige: »Du er min Gud.«

### Hos 3

v1  Herren sagde til mig: »Gå igen hen og elsk en kvinde, som er en anden mands elskerinde, og som begår ægteskabsbrud. Sådan elsker Herren israelitterne, skønt de vender sig til andre guder og elsker rosinkager.«

v2  Så købte jeg hende for femten sekel sølv og halvanden homer byg. v3  Og jeg sagde til hende: »I lang tid skal du bo hos mig; du må ikke bedrive hor, du må ikke tilhøre nogen mand, og jeg vil heller ikke gå ind til dig.«

v4  For i lang tid skal israelitterne bo uden konge og uden stormand, uden offer og uden stenstøtte, uden efod og husgud. v5  Derefter skal israelitterne vende om og søge Herren, deres Gud, og David, deres konge. Skælvende kommer de til sidst til Herren og til hans gode gaver.

### Hos 4

#### Herrens retssag mod folket og dets ledere

       v1  Hør Herrens ord,  
      israelitter!  
      Herren fører sag  
      mod landets indbyggere;  
      for der er ingen sandhed og ingen troskab,  
      ingen kundskab om Gud i landet.  
       v2  Forbandelse, løgn og drab,  
      tyveri og ægteskabsbrud griber om sig,  
      og blodskyld følger på blodskyld.  
       v3  Derfor sørger landet,  
      alle dets indbyggere sygner hen,  
      jordens dyr og himlens fugle,  
      selv havets fisk omkommer.

       v4  Ingen skal føre sag,  
      ingen skal gå i rette!  
      Det er mig, der fører sag mod dig, præst:  
       v5  Du skal snuble om dagen,  
      og sammen med dig  
      skal profeten snuble om natten.  
      Jeg gør det af med din mor,  
       v6  det er ude med mit folk,  
      fordi det ikke har kundskab.  
      Fordi du har forkastet kundskaben,  
      forkaster jeg dig som min præst;  
      fordi du glemmer din Guds belæring,  
      glemmer jeg også dine sønner.  
       v7  Jo flere de blev, des mere syndede de mod mig;  
      deres ære skifter jeg ud med skam.  
       v8  De lever af mit folks synd  
      og hungrer efter dets skyld.  
       v9  Men det skal gå præsten som folket,  
      jeg straffer ham for hans færd,  
      jeg gengælder ham hans gerninger.  
       v10  De skal spise, men ikke blive mætte,  
      de skal hore, men ikke blive mange;  
      for de har svigtet Herren  
      og holder sig til hor og vin.

       v11  Vinen tager mit folks forstand.  
       v12  De spørger deres træ,  
      deres stav giver dem besked.  
      For horeånden fører dem vild,  
      de horer sig bort fra deres Gud.  
       v13  På bjergtoppene bringer de ofre,  
      på højene tænder de offerild  
      under eg og poppel og terebinte,  
      hvis skygge er god.  
      Derfor bedriver jeres døtre hor,  
      og jeres svigerdøtre begår ægteskabsbrud.  
       v14  Det er ikke jeres døtre, jeg vil straffe,  
      selv om de bedriver hor,  
      eller jeres svigerdøtre,  
      selv om de begår ægteskabsbrud.  
      For mændene selv går afsides med skøger  
      og bringer ofre sammen med helligskøger.  
      Et folk uden indsigt kommer til fald.  
       v15  Selv om du, Israel, horer,  
      må Juda ikke pådrage sig skyld.  
      Gå ikke til Gilgal,  
      drag ikke op til Bet-Aven,  
      og sværg ikke: »Så sandt Herren lever.«

       v16  Som en genstridig ko  
      var Israel genstridig.  
      Skulle Herren lade dem græsse  
      som lam på åbent land?  
       v17  Efraim er bundet til gudebilleder,  
      lad ham være!  
       v18  Deres drikkelag udarter,  
      de horer vildt,  
      skam elsker de frem for deres stolthed.  
       v19  Vinden skal snøre dem sammen i sine vinger,  
      og de skal få skam af deres altre.

### Hos 5

       v1  Hør dette, I præster,  
      lyt, Israels hus,  
      lyt opmærksomt, kongehus!  
      Retten er jeres sag.  
      Men I er blevet en fælde for Mispa,  
      et net kastet over Tabor,  
       v2  I har gjort faldgruben dyb i Shittim.  
      Jeg bringer straf over dem alle.

       v3  Jeg kender Efraim,  
      Israel er ikke skjult for mig.  
      Nu horer du, Efraim,  
      Israel er blevet uren.  
       v4  Deres gerninger hindrer dem i  
      at vende om til deres Gud,  
      for der er en horeånd i deres indre,  
      og Herren kender de ikke.  
       v5  Israels hovmod vidner imod det;  
      Israel og Efraim skal snuble i deres synd,  
      også Juda snubler sammen med dem.  
       v6  Med deres får og køer går de hen  
      for at søge Herren;  
      men de finder ham ikke,  
      han har trukket sig tilbage fra dem.  
       v7  De var troløse mod Herren,  
      for de fik fremmede børn.  
      Nu skal nymånen fortære dem  
      sammen med deres jord.

       v8  Stød i hornet i Gibea,  
      stød i trompeten i Rama,  
      opløft krigsråb, Bet-Aven,  
      tag dig i agt, Benjamin!  
       v9  På straffens dag  
      skal Efraim lægges øde.  
      Blandt Israels stammer  
      kundgør jeg det, der står fast.  
       v10  Judas stormænd er blevet som dem,  
      der flytter markskel.  
      Over dem vil jeg udøse  
      min harme som vand.  
       v11  Efraim er undertrykt,  
      retten er knust,  
      for han besluttede  
      at følge løgn.  
       v12  Men jeg er som kræft for Efraim,  
      som edder for Judas hus.  
       v13  Da Efraim så sin sygdom  
      og Juda sine sår,  
      gik Efraim til Assyrien  
      og sendte bud til kong Jareb.  
      Men han kan ikke helbrede jer,  
      han kan ikke hele jeres sår.  
       v14  For jeg er som en løve for Efraim,  
      som en ungløve for Judas hus;  
      det er mig, der sønderriver,  
      jeg slæber byttet bort, ingen kan redde det.  
       v15  Jeg vender tilbage til mit sted,  
      indtil de gør bod  
      og søger mit ansigt.  
      I deres nød vil de opsøge mig.

### Hos 6

#### Folkets bod og Herrens svar

       v1  Lad os vende om til Herren;  
      han har sønderrevet, men han vil helbrede os,  
      han har slået, men han vil læge os.  
       v2  Han giver os liv efter to dage,  
      rejser os på den tredje dag,  
      og vi skal leve for Guds ansigt.  
       v3  Lad os kende Herren,  
      lad os stræbe efter at kende ham.  
      Han bryder frem så sikkert som morgenrøden,  
      han kommer til os som regnskyl,  
      som forårsregn, der væder jorden.

       v4  Hvad skal jeg gøre med dig, Efraim,  
      hvad skal jeg gøre med dig, Juda?  
      Jeres troskab er som morgentågen,  
      som den tidlige, flygtige dug.  
       v5  Derfor hugger jeg dem ned ved profeterne,  
      dræber dem med min munds ord.  
      Min dom bryder frem som lyset.  
       v6  Troskab ønsker jeg, ikke slagtofre,  
      kundskab om Gud, ikke brændofre.

#### Straffen over det hovmodige og troløse Israel

       v7  Men de brød pagten i Adam,  
      dér var de troløse mod mig.  
       v8  Gilead er forbryderes by,  
      fuld af blodige spor.  
       v9  Præsternes flok  
      er som røvere på lur;  
      de myrder langs vejen til Sikem,  
      de handler skamløst.  
       v10  I Israels hus  
      har jeg set grufulde ting;  
      dér horer Efraim,  
      Israel er blevet uren.

v11  – Også for dig, Juda, er der fastsat en høst.

      Når jeg vender mit folks skæbne,

### Hos 7

       v1  når jeg helbreder Israel,  
      afsløres Efraims skyld  
      og Samarias ondskab,  
      for de har handlet troløst;  
      tyve bryder ind,  
      røvere hærger i gaderne.  
       v2  De tænker ikke på,  
      at jeg husker al deres ondskab;  
      men de er omringet af deres gerninger,  
      jeg har dem for øje.  
       v3  Med deres ondskab glæder de kongen,  
      de glæder stormænd med deres falskhed.  
       v4  De er alle horkarle,  
      de er som en brændende ovn,  
      som bageren ikke behøver at fyre i,  
      fra han har æltet dejen, til den er syrnet.  
       v5  På vores konges dag  
      gør de stormænd syge med vinens glød;  
      de rækker spottere hånden.  
       v6  Deres hjerte brænder som en ovn,  
      dér hvor de ligger i baghold;  
      natten lang  
      sover deres vrede,  
      om morgenen blusser den op  
      som flammende ild.  
       v7  Alle er hede som en ovn,  
      de fortærer deres herskere;  
      alle deres konger falder,  
      ingen blandt dem kalder på mig.  
       v8  Efraim blander sig  
      med folkene;  
      Efraim er som et brød,  
      der ikke er bagt på begge sider.  
       v9  Fremmede æder hans kraft,  
      uden at han ved af det;  
      han er blevet gråhåret,  
      uden at han ved af det.  
       v10  Israels hovmod vidner imod det;  
      de vender ikke om til Herren deres Gud,  
      i alt dette søger de ham ikke.  
       v11  Efraim er som en due,  
      let at lokke, uden forstand;  
      de kalder på Egypten,  
      de går til Assyrien.  
       v12  Så snart de gør det,  
      kaster jeg mit net over dem,  
      jeg trækker dem til jorden som himlens fugle,  
      jeg fanger dem, når jeg hører deres flok.

       v13  Ve dem, de er flygtet fra mig!  
      Død over dem, de har brudt med mig!  
      Jeg ville udfri dem,  
      men de udspreder løgne om mig.  
       v14  De råber ikke til mig af hjertet,  
      når de jamrer på deres leje;  
      de snitter sig selv for korn og vin,  
      og de har gjort oprør imod mig.  
       v15  Det var dog mig, der gav deres arme styrke,  
      men de udtænker ondt imod mig.  
       v16  De vender ikke om til mig,  
      de er blevet som slappe buer.  
      Deres stormænd skal falde for sværdet  
      som straf for deres forbandelser.  
      Sådan bliver de til spot  
      i Egypten.

### Hos 8

#### Krig og bortførelse som straf for afgudsdyrkelse

       v1  Sæt hornet for munden!  
      Som en ørn kommer de over Herrens hus,  
      fordi folket har brudt min pagt  
      og overtrådt min lov.  
       v2  De råber til mig:  
      »Vor Gud! Vi israelitter kender dig.«  
       v3  Men Israel har forkastet det gode,  
      fjenden skal forfølge dem.  
       v4  De udråber konger, som ikke er fra mig,  
      de kårer stormænd, som jeg ikke kendes ved.  
      Af deres sølv og guld  
      laver de gudebilleder,  
      men de skal tilintetgøres.  
       v5  Forkast din tyrekalv, Samaria!  
      Min vrede er flammet op mod dem,  
      hvor længe kan de fortsætte i urenhed,  
       v6  når de dog er israelitter?  
      En håndværker har lavet  
      Samarias tyrekalv;  
      den er ikke Gud,  
      den skal gå i splinter!  
       v7  De sår vind  
      og høster storm.  
      Korn uden kerne  
      giver ikke mel,  
      og hvis det gør,  
      æder fremmede det op.  
       v8  Israel bliver ædt op;  
      de er et ubrugeligt kar  
      blandt folkene.  
       v9  De drager til Assyrien,  
      som et enligt vildæsel;  
      Efraim køber sig kærlighed.  
       v10  Men selv om de får den hos folkene,  
      vil jeg drive dem sammen;  
      og snart skal de vånde sig  
      under byrden af konge og stormænd.  
       v11  Da Efraim byggede mange syndofferaltre,  
      blev altrene til synd for ham.  
       v12  Jeg skrev mine mange love,  
      men han regnede dem ikke for noget.  
       v13  De bringer kærlighedsofre,  
      de spiser kødet;  
      men Herren tager ikke imod dem.  
      Han husker deres skyld  
      og straffer deres synd;  
      de skal tilbage til Egypten!  
       v14  Israel glemte sin skaber  
      og byggede paladser,  
      Juda befæstede mange byer.  
      Derfor sender jeg ild mod deres byer,  
      den fortærer deres borge.

### Hos 9

       v1  Glæd dig ikke, Israel,  
      du skal ikke juble som folkene!  
      Du horer dig bort fra din Gud;  
      du elsker skøgeløn  
      på hver eneste tærskeplads.  
       v2  Tærskeplads og vinperse svigter dem,  
      og vinen slår fejl.  
       v3  De skal ikke blive boende  
      i Herrens land;  
      Efraim skal tilbage til Egypten,  
      i Assyrien skal de spise uren føde.  
       v4  De kan ikke udgyde vinofre for Herren,  
      deres slagtofre kan ikke blive ham til behag.  
      Det bliver sørgebrød for dem,  
      enhver, der spiser det, bliver uren.  
      Deres brød beholder de selv,  
      det kommer ikke til Herrens hus.

       v5  Hvad vil I gøre på festdagen,  
      på dagen for Herrens fest?  
       v6  Slipper de bort fra ødelæggelsen,  
      skal Egypten samle dem sammen  
      og Memfis begrave dem.  
      Deres kostbare sølv  
      skal dækkes af nælder,  
      tidsler skal gro i deres telte.  
       v7  Straffens dage er kommet,  
      gengældelsens dage er kommet,  
      det skal Israel få at mærke!

      »Profeten er en tåbe,  
      åndsmanden er forrykt!«

      Nej, det skyldes dine mange synder  
      og dit store fjendskab.  
       v8  Profeten er Efraims vægter  
      for min Gud;  
      men de sætter fælder  
      på alle hans veje  
      og fjendskab i hans Guds hus.  
       v9  De gør hans grav dyb  
      som i Gibeas dage.  
      Men Gud husker deres skyld  
      og straffer deres synder.

#### Folkets evige frafald trods Herrens kærlighed

       v10  Jeg fandt Israel  
      som druer i ørkenen,  
      jeg så jeres fædre  
      som tidlige figner i den første høst.  
      Men da de kom til Ba'al-Peor,  
      viede de sig til Skændselen  
      og blev lige så ækle som deres elskere.  
       v11  Efraim er som en fugl,  
      hans herlighed flagrer bort.  
      Det er forbi med fødsel, svangerskab og undfangelse;  
       v12  selv om de opfostrer børn,  
      gør jeg dem barnløse.  
      Ja, ve dem,  
      når jeg vender mig fra dem!  
       v13  Efraim, som jeg så  
      som en palme plantet i engen,  
      må nu bringe  
      sine børn til dræberen.  
       v14  Giv dem, Herre  
      – hvad skal du give dem?  
      Giv dem golde moderliv  
      og udtørrede bryster!

       v15  I Gilgal viste al deres ondskab sig,  
      dér fattede jeg had til dem.  
      På grund af deres onde gerninger  
      driver jeg dem bort fra mit hus.  
      Jeg elsker dem ikke mere,  
      alle deres stormænd er oprørske.

       v16  Efraim er slået,  
      hans rødder tørrer ud,  
      han bærer ikke frugt.  
      Selv om de føder,  
      dræber jeg deres elskede børn.  
       v17  Min Gud forkaster dem,  
      for de adlød ham ikke.  
      De skal flakke om blandt folkene.

### Hos 10

       v1  Israel var en frodig vinstok,  
      som bar sin frugt.  
      Jo mere frugt den bar,  
      des flere altre byggede de.  
      Jo bedre det gik deres land,  
      des smukkere stenstøtter lavede de.  
       v2  Deres hjerte var glat,  
      nu skal de bøde for det;  
      han bryder deres altre ned  
      og ødelægger deres stenstøtter.  
       v3  For de siger jo:  
      »Vi har ingen konge over os,  
      og Herren frygter vi ikke!  
      Hvad kan kongen gøre for os?«  
       v4  De indgår aftaler,  
      de sværger falsk  
      og slutter pagt,  
      og retten skyder op som giftplanter  
      i markens plovfurer.  
       v5  Samarias indbyggere  
      frygter Bet-Avens tyrekalv.  
      Dens folk og dens afgudspræster  
      sørger over den,  
      de jamrer over dens herlighed,  
      for den føres bort fra dem!  
       v6  Også den skal føres til Assyrien  
      som gave til kong Jareb.  
      Skam får Efraim,  
      Israels planer gøres til skamme.  
       v7  Samarias konge fejes væk  
      som skum på vandet.  
       v8  Israels synd, ondskabens offerhøje,  
      skal ødelægges,  
      tjørn og tidsel vokser op  
      over deres altre.  
      Da skal de sige til bjergene: »Skjul os!«  
      og til højene: »Fald ned over os!«

       v9  Siden dengang i Gibea  
      har du syndet, Israel,  
      og det er blevet ved.  
      Men krigen skal nå dem i Gibea  
      og komme over voldsmænd,  
       v10  når jeg vil straffe dem;  
      folkene skal samles mod dem,  
      når jeg straffer dem for deres dobbelte synd.

       v11  Efraim var en tæmmet kvie,  
      der elskede at tærske.  
      Jeg kom forbi  
      og så dens smukke hals.  
      Jeg spændte Efraim for,  
      Juda skulle pløje,  
      Jakob skulle harve.  
       v12  I skal så i retfærdighed,  
      I skal høste i troskab,  
      I skal bryde ny jord.  
      Tiden er inde til at søge Herren,  
      så han kommer  
      og lader retfærdighed regne ned over jer.  
       v13  I har pløjet i uretfærdighed,  
      I har høstet uret  
      og ædt løgnens frugter.  
      Du satte din lid til din færd  
      og til dine mange krigere.  
       v14  Men krigslarm rejser sig i dit folk,  
      og alle dine fæstninger ødelægges,  
      som da Salman ødelagde Bet-Arbel  
      på krigens dag,  
      selv mødre med deres børn blev knust.  
       v15  Sådan vil han gøre mod jer, Betel,  
      fordi jeres ondskab er stor;  
      ved morgengry  
      er det ude med Israels konge.

### Hos 11

       v1  Jeg fik Israel kær, da han var ung,  
      fra Egypten kaldte jeg min søn.  
       v2  Jo mere der blev kaldt på dem,  
      des mere vendte de sig bort;  
      de ofrede til Ba'alerne,  
      tændte offerild for gudebillederne.  
       v3  Det var dog mig, der lærte Efraim at gå  
      og tog dem op på armen;  
      men de vidste ikke,  
      at jeg ville helbrede dem.  
       v4  Jeg holdt dem i menneskebånd,  
      i kærlighedens tøjler;  
      jeg var som den,  
      der løfter barnet op til kinden,  
      jeg bøjede mig ned  
      og gav det mad.  
       v5  Han skal vende tilbage til Egypten,  
      Assyrien skal være hans konge,  
      fordi de nægtede at vende om.  
       v6  Sværdet skal rase i hans byer,  
      tilintetgøre hans orakelpræster og fortære dem  
      på grund af deres rænker.  
       v7  Mit folk holder fast ved sit frafald;  
      den Højeste påkalder de,  
      men han rejser dem ikke.

       v8  Skulle jeg kunne prisgive dig, Efraim?  
      Skulle jeg opgive dig, Israel?  
      Skulle jeg prisgive dig som Adma?  
      Skulle jeg gøre dig som Sebojim?  
      Mit hjerte vender sig,  
      medfølelsen vælder op i mig.  
       v9  Jeg vil ikke bruge min glødende vrede,  
      jeg ødelægger ikke Efraim igen,  
      for jeg er Gud,  
      ikke menneske,  
      jeg er hellig iblandt jer.  
      Jeg bringer ikke rædsel.  
       v10  Herren skal de følge,  
      han brøler som en løve.  
      Når han brøler,  
      kommer sønnerne skælvende fra vest;  
       v11  de kommer skælvende fra Egypten som fugle,  
      fra Assyrien som duer;  
      da vil jeg lade dem bo i deres egne huse,  
      siger Herren.

### Hos 12

       v1  Efraim omringer mig med løgn,  
      Israels hus omringer mig med svig.  
      I sit forhold til Gud går Juda egne veje,  
      i sit forhold til den hellige, trofaste.  
       v2  Efraim er ven med vinden  
      og jager efter østenvinden dagen lang;  
      han spreder løgn og ødelæggelse.  
      De slutter pagt med Assyrien  
      og bringer olie til Egypten.

       v3  Men Herren fører sag mod Juda,  
      han vil straffe Jakob for hans færd,  
      gengælde ham efter hans gerninger.  
       v4  I moders liv bedrog han sin bror,  
      i sin manddom kæmpede han med Gud.  
       v5  Han kæmpede med englen og sejrede;  
      han græd og bad ham om nåde.  
      I Betel fandt Herren ham,  
      dér taler han til os,  
       v6  Jahve, Hærskarers Gud,  
      Jahve er hans navn.  
       v7  Ved din Guds hjælp skal du vende tilbage.  
      Tag vare på troskab og ret,  
      sæt altid håbet til din Gud.

       v8  Kana'an bruger falsk vægt,  
      han elsker at undertrykke.  
       v9  Efraim siger:  
      »Hvor er jeg rig!  
      Jeg har skabt mig velstand,  
      og al min rigdom har ikke  
      påført mig  
      skyld og synd.«

       v10  Jeg er Herren din Gud,  
      lige siden du var i Egypten.  
      Jeg lader dig bo i telte på ny  
      som i festens dage.  
       v11  Så vil jeg tale til profeterne  
      og give dem mange syner;  
      ved profeterne vil jeg tale i billeder.

       v12  Så sandt Gilead er ondskab,  
      skal de blive til tomhed.  
      I Gilgal ofrer de tyre,  
      men deres altre skal blive til stendynger  
      ved markens plovfurer.

       v13  Jakob flygtede til Arams land,  
      Israel tjente for en kvinde,  
      for at få en kvinde vogtede han kvæg.  
       v14  Ved en profet førte Herren Israel op fra Egypten,  
      af en profet blev det vogtet.  
       v15  Efraim har vakt bitter vrede.  
      Herren lader hans blodskyld ramme ham  
      og gengælder hans spot.

### Hos 13

       v1  Når Efraim talte, vakte det rædsel;  
      han var den førende i Israel.  
      Men han pådrog sig skyld ved Ba'al og døde.  
       v2  Nu fortsætter de med at synde,  
      de støber sig gudebilleder,  
      af deres sølv laver de billedstøtter i deres kløgt,  
      alt sammen håndværk.  
      Det hedder om dem:  
      »De bringer menneskeofre,  
      de kysser tyrekalve!«  
       v3  Derfor skal de blive som morgentågen,  
      som den tidlige, flygtige dug,  
      som avner, der hvirvles bort fra tærskepladsen,  
      som røg, der trækker ud gennem lugen.

       v4  Jeg er Herren din Gud,  
      lige siden du var i Egypten.  
      Du kender ingen anden Gud end mig,  
      der er ingen anden frelser end mig.  
       v5  Jeg lærte dig at kende i ørkenen,  
      i luftspejlingernes land.  
       v6  De græssede og blev mætte;  
      de blev mætte og blev grebet af overmod;  
      derfor glemte de mig.  
       v7  Jeg er blevet som en løve for dem,  
      jeg ligger på lur som en panter ved vejen.  
       v8  Jeg overfalder dem som en bjørn,  
      man har taget ungerne fra,  
      jeg flår brystet op på dem;  
      som en hunløve æder jeg dem,  
      de vilde dyr river dem ihjel.  
       v9  Ødelæggelsen kommer over dig, Israel,  
      hvem kommer dig til hjælp?  
       v10  Hvor er din konge,  
      som skulle redde dig i alle dine byer?  
      Hvor er dine herskere? Du sagde jo:  
      »Giv mig konge og stormænd!«  
       v11  Jeg giver dig en konge i min vrede  
      og tager ham tilbage i min harme.

       v12  Efraims skyld er forseglet,  
      hans synd er gemt hen.  
       v13  Fødselsveerne kommer,  
      men han er et uforstandigt barn;  
      når tiden er inde,  
      er han ikke nået frem til livmodermunden.  
       v14  Skulle jeg udfri dem fra dødsriget,  
      løskøbe dem fra døden?  
      Død, hvor er din pest!  
      Dødsrige, hvor er din sot!  
      Min medlidenhed har jeg lagt bort.

       v15  Blandt sine brødre bar han frugt,  
      men østenvinden kommer,  
      Herrens storm  
      blæser op fra ørkenen;  
      kilderne udtørres,  
      vandløbene svinder bort.  
      Herren udplyndrer skatkamrene,  
      alle kostbarhederne.

### Hos 14

       v1  Samaria pådrog sig skyld,  
      da de trodsede deres Gud.  
      De skal falde for sværdet,  
      deres småbørn bliver knust,  
      deres gravide kvinder får maven sprættet op.

#### Israels omvendelse og frelse

       v2  Vend om, Israel,  
      til Herren din Gud,  
      for du snublede i din skyld.  
       v3  Tag ord med jer,  
      og vend om til Herren;  
      sig til ham:  
      »Du, som tilgiver al skyld,  
      tag imod vore gaver;  
      vi vil betale med læbernes frugt.  
       v4  Assyrien kan ikke frelse os,  
      vi rider ikke på heste,  
      vi vil ikke længere sige »vor Gud«  
      om vore hænders værk.  
      Hos dig finder faderløse barmhjertighed.«

       v5  Jeg vil helbrede deres frafald  
      og elske dem med glæde.  
      Min vrede vender sig fra dem.  
       v6  Jeg er som duggen for Israel,  
      der skal blomstre som liljen  
      og slå rødder som Libanons træer.  
       v7  Dets grene skal brede sig,  
      så det bliver prægtigt som oliventræet,  
      dufter som Libanons træer.  
       v8  De, der bor i dets skygge,  
      skal dyrke korn på ny.  
      De skal blomstre som vinstokken,  
      berømmes som vin fra Libanon.  
       v9  Hvad skal Efraim længere med gudebilleder?  
      Jeg bønhører ham, ser nådigt til ham.  
      Jeg er som det grønne enebærtræ,  
      du skal finde din frugt hos mig.

       v10  Hvem er så vís, at han forstår det,  
      så forstandig, at han erkender det?  
      Herrens veje er rette,  
      de retfærdige vandrer ad dem,  
      men synderne snubler.

------------------------------------------------------------------------

## Joels Bog

### Joel 1

v1  Herrens ord, som kom til Joel, Petuels søn.

#### Klage over græshoppeplage

       v2  Hør dette, I ældste,  
      lyt, alle I, der bor i landet!  
      Er noget sådant sket i jeres dage  
      eller i jeres fædres dage?  
       v3  I skal fortælle det til jeres sønner  
      og jeres sønner til deres sønner  
      og deres sønner til næste slægtled:  
       v4  Hvad græshoppen levnede, har bideren ædt,  
      hvad bideren levnede, har larven ædt,  
      hvad larven levnede, har gnaveren ædt.

       v5  Vågn op, og græd, I berusede!  
      I skal jamre, I som drikker vin,  
      for mosten går jeres mund forbi.  
       v6  Et folk er draget op imod mit land,  
      mægtigt og uden tal,  
      dets tænder er løvetænder,  
      det har hunløvens kæber.  
       v7  Det har ødelagt mine vinstokke  
      og knækket mine figentræer.  
      Det flåede og skrællede barken af dem,  
      så deres grene stod hvide.

       v8  Hold klage, som en jomfru klædt i sæk  
      holder klage over sin ungdoms brudgom.  
       v9  Afgrødeofre og drikofre  
      er forsvundet fra Herrens tempel;  
      nu sørger præsterne,  
      Herrens tjenere.  
       v10  Marken er ødelagt,  
      agerjorden sørger;  
      ja, kornet er ødelagt,  
      mosten slår fejl,  
      olien sygner hen.  
       v11  Bønderne bliver til skamme,  
      og vindyrkerne jamrer  
      over hveden og byggen,  
      for høsten på marken slog fejl.  
       v12  Vinstokken tørrer ud,  
      figentræet sygner hen,  
      granatæbler, palmer og æbletræer  
      – alle markens træer visner.  
      Ja, glæden er gjort til skamme  
      blandt menneskene.

#### Opfordring til bod

       v13  Klæd jer i sæk, og hold klage, I præster!  
      I skal jamre, I som gør tjeneste ved alteret.  
      Gå ind og tilbring natten klædt i sæk,  
      I som gør tjeneste for min Gud.  
      For afgrødeofre og drikofre  
      bringes ikke til jeres Guds hus.  
       v14  Udråb en hellig faste,  
      udråb en sørgefest!  
      Saml de ældste  
      og alle landets indbyggere  
      i Herren jeres Guds hus,  
      og råb til Herren!

       v15  Ak, hvilken dag!  
      Herrens dag er nær,  
      den kommer som ødelæggelse fra den Almægtige.  
       v16  Er føden ikke forsvundet  
      for øjnene af os  
      og glæden og jubelen  
      fra vor Guds hus?  
       v17  Forråd fordærves  
      bag lås og slå,  
      forrådskamre ødelægges,  
      lader rives ned,  
      for kornet er slået fejl.  
       v18  Hvor dyrene dog klager!  
      Kvægflokkene løber vildt omkring,  
      for de har intet græs,  
      selv fåreflokkene er forkomne.

       v19  Til dig, Herre, råber jeg,  
      for ilden fortærer  
      steppens græsgange,  
      flammen sætter  
      markens træer i brand.  
       v20  Selv de vilde dyr  
      skriger efter dig,  
      for vandløbene  
      tørrer ud,  
      og ilden fortærer  
      steppens græsgange.

### Joel 2

#### Herrens dag

       v1  Stød i hornet på Zion,  
      opløft krigsråb på mit hellige bjerg,  
      så alle landets indbyggere skælver,  
      for Herrens dag kommer!  
       v2  Mulmets og mørkets dag er nær,  
      en dag med skylag og mørke skyer.  
      Som morgenrøden breder sig over bjergene,  
      kommer en stor og mægtig hær;  
      dens lige har ikke været  
      fra evighed  
      og skal heller ikke komme,  
      så længe slægt følger på slægt.  
       v3  Foran den er en fortærende ild,  
      bag den en luende flamme.  
      Som Edens have ligger landet foran den,  
      men bag den en øde ørken.  
      Ingen kan undslippe den.  
       v4  De ser ud som vognheste,  
      de løber som rideheste.  
       v5  Det lyder som raslende vogne  
      hen over bjergenes toppe,  
      som knitrende flammer,  
      der fortærer strå,  
      som en mægtig hær,  
      der stiller op til kamp.  
       v6  Folkeslag bæver for dem,  
      alle ansigter bliver hede.  
       v7  De farer frem som helte,  
      de stormer mure som krigere;  
      enhver følger sin bane  
      og viger ikke fra sin vej.  
       v8  De går ikke i vejen for hinanden,  
      men holder retningen;  
      de trænger frem under en regn af spyd  
      og lader sig ikke standse.  
       v9  De kaster sig over byen,  
      farer frem mod muren  
      og trænger ind i husene;  
      gennem vinduerne  
      bryder de ind som tyve.

       v10  Foran Herren skælver jorden,  
      og himlen ryster;  
      sol og måne formørkes,  
      og stjernerne skinner ikke længere.  
       v11  Herren løfter røsten foran sin hærstyrke.  
      Hans hær er vældig,  
      mægtig, når den udfører hans befaling.  
      Stor er Herrens dag,  
      frygtelig er den!  
      Hvem kan udholde den?

#### Opfordring til bod

       v12  Men selv nu  
      siger Herren:  
      Vend om til mig af hele jeres hjerte  
      med faste, gråd og klage!  
       v13  Sønderriv jeres hjerte  
      og ikke jeres klæder,  
      vend om til Herren jeres Gud!  
      For han er nådig og barmhjertig,  
      sen til vrede og rig på troskab;  
      han kan fortryde ulykken.  
       v14  Måske vender han om og fortryder  
      og lader sin velsignelse blive tilbage,  
      så I kan bringe afgrødeoffer og drikoffer  
      til Herren jeres Gud.

       v15  Stød i hornet på Zion!  
      Udråb en hellig faste,  
      udråb en sørgefest!  
       v16  I skal samle folket  
      og hellige forsamlingen;  
      I skal bringe de ældste sammen  
      og samle børn  
      og spæde.  
      Brudgommen må forlade kammeret,  
      bruden sit brudekammer.  
       v17  Mellem forhallen og alteret  
      skal præsterne, Herrens tjenere,  
      græde og sige:  
      »Vær barmhjertig mod dit folk, Herre!  
      Gør ikke din ejendom til spot,  
      så folkeslagene håner den.  
      Hvorfor skal man sige blandt folkene:  
      Hvor er deres Gud?«

#### Herrens bønhørelse

       v18  Da brænder Herren af nidkærhed for sit land,  
      han skåner sit folk.  
       v19  Herren siger til sit folk:  
      Se, jeg sender jer  
      korn, vin og olie,  
      så I bliver mætte.  
      Jeg gør jer ikke mere  
      til spot blandt folkeslagene.  
       v20  Fjenden fra nord  
      fjerner jeg fra jer;  
      jeg driver ham bort  
      til det tørre og øde land,  
      hans fortrop i havet mod øst  
      og hans bagtrop i havet mod vest.  
      Stanken fra ham stiger op,  
      lugten breder sig.  
      Han har gjort store ting!

       v21  Frygt ikke, agerjord!  
      Du skal juble og glæde dig,  
      for Herren har gjort store ting.  
       v22  Frygt ikke, I vilde dyr,  
      for steppens græsgange skal grønnes;  
      træerne skal bære frugt,  
      figentræet og vinstokken give rig høst.  
       v23  Zions sønner,  
      I skal juble og glæde jer  
      over Herren jeres Gud;  
      for han giver jer  
      regnen til retfærdighed,  
      han sender jer regnskyl,  
      efterårsregn og forårsregn som før.  
       v24  Tærskepladserne fyldes med korn,  
      persekarrene flyder over med vin og olie.

       v25  Jeg erstatter jer de år,  
      da græshoppen åd,  
      da larven, gnaveren og bideren åd,  
      min store hærstyrke, som jeg sendte imod jer.  
       v26  I skal spise og spise og blive mætte  
      og lovprise Herren jeres Guds navn,  
      når han handler underfuldt med jer.  
      Mit folk skal aldrig blive gjort til skamme.  
       v27  Så skal I forstå, at jeg er hos Israel.  
      Jeg er Herren jeres Gud,  
      der er ingen anden.  
      Mit folk skal aldrig blive gjort til skamme.

### Joel 3

#### Åndsudgydelsen

       v1  Det skal ske derefter:  
      Jeg vil udgyde min ånd  
      over alle mennesker.  
      Jeres sønner og døtre skal profetere,  
      jeres gamle skal have drømme,  
      jeres unge skal se syner.  
       v2  Selv over jeres trælle og trælkvinder  
      vil jeg udgyde min ånd i de dage.  
       v3  Jeg sætter tegn på himlen og på jorden,  
      blod og ild og røgsøjler.  
       v4  Solen forvandles til mørke  
      og månen til blod,  
      før Herrens store og frygtelige dag kommer.  
       v5  Og enhver, som påkalder Herrens navn,  
      skal frelses.  
      For på Zions bjerg og i Jerusalem  
      skal der være redning  
      – som Herren har sagt –  
      for de undslupne, som Herren kalder på.

### Joel 4

#### Dommen over folkeslagene og Israels frelse

       v1  I de dage og på den tid,  
      når jeg vender Judas og Jerusalems skæbne,  
       v2  samler jeg alle folkeslagene  
      og fører dem ned i Joshafats dal.  
      Dér vil jeg holde rettergang med dem  
      om mit folk og min ejendom, Israel,  
      som de spredte blandt folkene.  
      De delte mit land imellem sig  
       v3  og kastede lod om mit folk.  
      De solgte en dreng for en skøge,  
      og de gav en pige for den vin, de drak.

v4  Desuden: Hvad kommer I mig ved, Tyrus og Sidon og alle filistrenes distrikter? Vil I gengælde mig min gerning? Vil I gøre gengæld imod mig? Hurtigt vil jeg lade jeres gerninger ramme jer selv. v5  For I tog mit sølv og guld og bragte mine kostbare skatte til jeres templer. v6  Judæerne og Jerusalems indbyggere solgte I til jonerne for at få dem langt bort fra deres land. v7  Jeg lader dem bryde op fra det sted, I solgte dem til, og jeg lader jeres gerninger ramme jer selv. v8  Jeg vil sælge jeres sønner og døtre til judæerne, og de skal sælge dem til et fjernt folk, til sabæerne.

Herren har talt.

       v9  Råb blandt folkene:  
      »Udråb en hellig krig,  
      væk heltene,  
      lad alle krigerne rykke ud!  
       v10  Smed jeres plovjern om til sværd  
      og jeres vingårdsknive til lanser!  
      Selv svæklingen skal sige: Jeg er en helt!  
       v11  Skynd jer, kom, alle folkeslag rundt om.  
      I skal samles dér,  
      så Herren kan knuse jeres helte!«  
       v12  Folkene skal vækkes og rykke frem  
      til Joshafats dal.  
      Dér sætter jeg mig for at dømme  
      alle omboende folk.

       v13  Sving seglen,  
      for kornet er modent;  
      kom, træd persen,  
      for den er fyldt,  
      persekarrene flyder over.  
      Ondskaben er stor!  
       v14  Hør de larmende skarer  
      i Afgørelsens Dal!  
      Herrens dag er nær  
      i Afgørelsens Dal.  
       v15  Sol og måne formørkes,  
      og stjernerne skinner ikke længere.  
       v16  Herren brøler fra Zion,  
      fra Jerusalem løfter han røsten,  
      så himlen og jorden skælver.  
      Men Herren er tilflugt for sit folk,  
      et værn for israelitterne.  
       v17  Så skal I forstå, at jeg er Herren jeres Gud,  
      som bor på Zion, mit hellige bjerg;  
      Jerusalem skal være et helligt sted,  
      hvor fremmede ikke længere færdes.

       v18  På den dag  
      skal bjergene dryppe af most  
      og højene flyde med mælk,  
      alle Judas vandløb  
      skal strømme med vand.  
      En kilde udspringer fra Herrens hus  
      og vander Shittims dal.  
       v19  Egypten bliver en ødemark  
      og Edom en øde ørken,  
      fordi de øvede vold imod judæerne  
      og udgød uskyldigt blod i deres land.  
       v20  Men Juda skal bebos til evig tid,  
      Jerusalem i slægt efter slægt.  
       v21  Jeg vil hævne deres blod  
      og ikke lade det ustraffet.

      Herren bor på Zion.

------------------------------------------------------------------------

## Amos‘ Bog

### Am 1

v1  Ord af Amos, en af fåreavlerne fra Tekoa, som han modtog i et syn om Israel, dengang Uzzija var konge i Juda, og Jeroboam, Joashs søn, var konge i Israel. Det var to år før jordskælvet. v2  Han sagde:

      Herren brøler fra Zion,  
      fra Jerusalem løfter han røsten,  
      så hyrdernes græsgange sørger,  
      og Karmels top visner.

#### Herrens straf over folkeslagene og over Juda og Israel

v3  Dette siger Herren:

      På grund af Damaskus' tre forbrydelser,  
      ja fire, opgiver jeg ikke min beslutning.  
      De tærskede Gilead  
      med tærskeslæder af jern.  
       v4  Derfor sender jeg ild mod Hazaels hus,  
      den fortærer Ben-Hadads borge.  
       v5  Jeg splintrer Damaskus' portbom,  
      jeg udrydder ham, der sidder på tronen i Bik'at-Aven,  
      og ham, der bærer scepter i Bet-Eden;  
      aramæerne skal føres bort til Kir,  
      siger Herren.

v6  Dette siger Herren:

      På grund af Gazas tre forbrydelser,  
      ja fire, opgiver jeg ikke min beslutning.  
      De førte alle indbyggerne bort  
      og udleverede dem til Edom.  
       v7  Derfor sender jeg ild mod Gazas mur,  
      den fortærer byens borge.  
       v8  Jeg udrydder ham, der sidder på tronen i Ashdod,  
      og ham, der bærer scepter i Ashkalon.  
      Jeg vender min hånd mod Ekron,  
      og resten af filistrene går til grunde,  
      siger Gud Herren.

v9  Dette siger Herren:

      På grund af Tyrus' tre forbrydelser,  
      ja fire, opgiver jeg ikke min beslutning.  
      De udleverede alle de bortførte til Edom  
      og huskede ikke på broderpagten.  
       v10  Derfor sender jeg ild mod Tyrus' mur,  
      den fortærer byens borge.

v11  Dette siger Herren:

      På grund af Edoms tre forbrydelser,  
      ja fire, opgiver jeg ikke min beslutning.  
      Han forfulgte sin broder med sværd  
      uden at vise barmhjertighed.  
      Bestandig fastholdt han sin vrede,  
      for evigt bar han nag.  
       v12  Derfor sender jeg ild mod Teman,  
      den fortærer Bosras borge.

v13  Dette siger Herren:

      På grund af ammonitternes tre forbrydelser,  
      ja fire, opgiver jeg ikke min beslutning.  
      De ville udvide deres land  
      og sprættede maven op på de gravide kvinder i Gilead.  
       v14  Derfor sætter jeg ild på Rabbas mur,  
      den fortærer byens borge  
      under kampråb på krigens dag,  
      i storm på uvejrets dag.  
       v15  Deres konge må gå i landflygtighed  
      sammen med sine stormænd,  
      siger Herren.

### Am 2

v1  Dette siger Herren:

      På grund af Moabs tre forbrydelser,  
      ja fire, opgiver jeg ikke min beslutning.  
      De brændte Edoms konges ben til kalk.  
       v2  Derfor sender jeg ild mod Moab,  
      den fortærer Kerijjots borge.  
      Moab skal dø under krigslarm,  
      til kampråb og hornklang.  
       v3  Jeg udrydder herskeren af landet,  
      og alle dets stormænd dræber jeg sammen med ham,  
      siger Herren.

v4  Dette siger Herren:

      På grund af Judas tre forbrydelser,  
      ja fire, opgiver jeg ikke min beslutning.  
      De forkastede Herrens lov  
      og holdt ikke hans bud;  
      de løgneguder, som deres fædre fulgte,  
      førte dem vild.  
       v5  Derfor sender jeg ild mod Juda,  
      den fortærer Jerusalems borge.

v6  Dette siger Herren:

      På grund af Israels tre forbrydelser,  
      ja fire, opgiver jeg ikke min beslutning.  
      De solgte den uskyldige for penge  
      og den fattige for et par sandaler.  
       v7  De knuser de svages hoved i støvet  
      og trænger de hjælpeløse bort fra vejen.  
      Far og søn går til samme pige  
      og vanhelliger mit hellige navn.  
       v8  Ved hvert et alter ligger de  
      på kapper, de har taget i pant,  
      og i deres Guds hus drikker de vin,  
      de har taget som bøde.  
       v9  Det var dog mig,  
      der udryddede amoritterne foran dem,  
      de der var høje som cedre  
      og stærke som ege;  
      jeg udryddede dem  
      fra frugt til rod.  
       v10  Det var dog mig,  
      der førte jer op fra Egypten  
      og lod jer vandre i ørkenen  
      i fyrre år,  
      så I kunne erobre amoritternes land.  
       v11  Jeg lod nogle af jeres sønner fremstå som profeter  
      og nogle af jeres unge mænd som nasiræere.  
      Er det ikke rigtigt, israelitter?  
      siger Herren.  
       v12  Men I gav nasiræerne vin at drikke,  
      og profeterne forbød I at profetere.  
       v13  Se, jeg lader grunden vakle under jer,  
      som vognen vakler,  
      når den er fuld af neg.  
       v14  Den hurtige når ikke sit tilflugtssted,  
      den stærke kommer ikke til at bruge sine kræfter,  
      krigeren kan ikke redde sit liv,  
       v15  bueskytten kan ikke holde stand,  
      den rapfodede ikke undslippe,  
      rytteren ikke redde sit liv;  
       v16  selv den modigste kriger  
      må den dag flygte uden våben,  
      siger Herren.

### Am 3

#### Profeten må forkynde Herrens straf

v1  Hør det ord, som Herren taler mod jer, israelitter, mod hele den slægt, som jeg førte op fra Egypten:

       v2  Kun jer kendes jeg ved  
      blandt alle jordens folk,  
      derfor straffer jeg jer  
      for alle jeres synder.

       v3  Følges to mennesker ad,  
      uden at det er aftalt?  
       v4  Brøler en løve i skoven,  
      hvis den ikke har bytte?  
      Knurrer en ungløve i sin hule,  
      uden at den har fanget noget?  
       v5  Falder en fugl til jorden,  
      hvis den ikke er ramt?  
      Klapper en fælde i,  
      hvis der ikke er fangst?  
       v6  Mon der stødes i horn i byen,  
      uden at folk bliver forfærdede?  
      Mon der sker en ulykke i byen,  
      uden at Herren har gjort det?

v7  Nej, Gud Herren gør ikke noget, førend han har åbenbaret sine planer for sine tjenere, profeterne.

       v8  Løven brøler,  
      hvem frygter da ikke?  
      Gud Herren taler,  
      hvem profeterer da ikke?

#### Samarias skyld og straf

       v9  Råb ud over paladserne i Ashdod  
      og paladserne i Egypten:  
      »Saml jer på bjergene omkring Samaria,  
      og se de mange rædsler i byen  
      og undertrykkelsen derinde!«  
       v10  De kender ikke til at øve ret,  
      siger Herren,  
      de ophober vold og ødelæggelse i deres paladser.  
       v11  Derfor siger Gud Herren:  
      Fjenden skal omringe landet;  
      han skal rive din fæstning ned  
      og plyndre dine paladser.

v12  Dette siger Herren: Som hyrden redder et par skinneben eller en ørelap fra løvens gab, sådan skal israelitterne reddes, de som i Samaria sidder ved lejets fodstykke og divanens hovedgærde!

       v13  Hør det, og advar Jakobs hus,  
      siger Gud Herren, Hærskarers Gud.  
       v14  Den dag jeg straffer Israel  
      for dets overtrædelser,  
      lader jeg straffen ramme  
      altrene i Betel;  
      alterets horn hugges af  
      og falder til jorden.  
       v15  Jeg knuser både vinterbolig  
      og sommerbolig,  
      elfenbenshusene går til grunde,  
      og de store huse forsvinder,  
      siger Herren.

### Am 4

#### Dommen over overklassens kvinder

       v1  Hør dette ord,  
      I Bashankøer på Samarias bjerg,  
      I som undertrykker de svage  
      og mishandler de fattige  
      og siger til jeres mænd:  
      »Bring os noget at drikke!«  
       v2  Gud Herren sværger ved sin hellighed:  
      »Der skal komme dage over jer,  
      da man skal trække jer frem med hager  
      og de sidste af jer med fiskekroge;  
       v3  én efter én skal I komme ud gennem murbruddene  
      og drives ad Hermon til,«  
      siger Herren.

#### Herrens vrede mod det forhærdede folk

       v4  Gå til Betel og synd,  
      gå til Gilgal og synd endnu mere!  
      Bring jeres slagtofre om morgenen  
      og jeres tiende den tredje dag.  
       v5  Bring syrnet brød som takoffer,  
      og udråb frivilligofre med høj røst!  
      Sådan ynder I det jo, israelitter,  
      siger Gud Herren.  
       v6  Det var dog mig,  
      der i alle jeres byer gjorde tænder uvirksomme  
      og skabte mangel på brød overalt.  
      Men I vendte ikke om til mig,  
      siger Herren.

       v7  Det var dog mig, der forholdt jer regnen,  
      da der endnu var tre måneder til høst.  
      Jeg lod det regne over den ene by,  
      men ikke over den anden.  
      Én mark fik regn,  
      mens den, der ikke fik regn,  
      tørrede hen.  
       v8  Fra to-tre byer vaklede de  
      hen til samme by  
      for at få vand at drikke,  
      men fik ikke slukket tørsten.  
      Men I vendte ikke om til mig,  
      siger Herren.

       v9  Jeg ramte jer med kornbrand og rust,  
      jeg lagde jeres haver og vingårde øde,  
      og græshopper åd jeres figentræer og oliventræer.  
      Men I vendte ikke om til mig,  
      siger Herren.

       v10  Jeg sendte pest over jer som i Egypten.  
      Jeg dræbte jeres unge mænd med sværdet,  
      og jeres heste blev taget som bytte;  
      jeg lod stanken fra jeres lejr  
      stige op i jeres næse.  
      Men I vendte ikke om til mig,  
      siger Herren.

       v11  Jeg ødelagde jer,  
      som Gud ødelagde Sodoma og Gomorra,  
      og I blev som et stykke brænde,  
      der er trukket ud fra et bål.  
      Men I vendte ikke om til mig,  
      siger Herren.

       v12  Derfor vil jeg gøre sådan mod dig, Israel,  
      og fordi jeg vil gøre sådan mod dig, Israel,  
      skal du berede dig til at møde din Gud.

       v13  For se, han, som dannede bjergene og skabte vinden,  
      og som kan fortælle et menneske, hvad det tænker,  
      han, som gør morgenrøde til mørke,  
      og som går hen over jordens høje,  
      hans navn er Jahve, Hærskarers Gud.

### Am 5

#### Dødsklage over Israel

v1  Hør dette ord, en dødsklage, som jeg synger over jer, Israels hus:

       v2  Israels jomfru er faldet  
      og rejser sig ikke igen;  
      hun ligger slængt hen på sin jord,  
      ingen rejser hende op.  
       v3  Dette siger Gud Herren:  
      Den by, der rykker ud med tusind mand,  
      får kun hundrede tilbage,  
      den, der rykker ud med hundrede,  
      får kun ti tilbage i Israels hus.  
       v4  Dette siger Herren til Israels hus:  
      Søg mig, så skal I leve!  
       v5  Søg ikke til Betel,  
      gå ikke til Gilgal,  
      drag ikke ned til Be'ersheba;  
      for Gilgal skal føres bort,  
      Betel skal blive til intet.  
       v6  Søg Herren, så skal I leve,  
      ellers bryder han løs mod Josefs hus som ild,  
      der fortærer, uden at nogen i Betel kan slukke den.  
       v7  I forvandler ret til malurt  
      og kaster retfærdighed til jorden.

       v8  Han, som skabte Syvstjernen og Orion,  
      som forvandler mulm til morgen  
      og gør dagen til mørk nat,  
      han, som kalder på havets vand  
      og øser det ud over jorden,  
      hans navn er Jahve.  
       v9  Han lader ødelæggelse stråle ud over den stærke,  
      ødelæggelse kommer over det befæstede.

#### Dommen over den sociale uret

       v10  De hader den, der fælder dom i porten,  
      og den, der siger sandheden, afskyr de.  
       v11  Fordi I tramper på den svage  
      og kræver kornafgift af ham,  
      skal I bygge kvaderstenshuse,  
      men ikke selv bo i dem,  
      plante herlige vingårde,  
      men ikke selv drikke vinen.  
       v12  For jeg kender jeres mange overtrædelser  
      og jeres talrige synder.  
      I forfølger de uskyldige og tager imod bestikkelse  
      og afviser de fattige i porten.  
       v13  Derfor tier den kloge i denne tid,  
      for det er en ond tid.

       v14  Søg det gode og ikke det onde,  
      for at I må leve.  
      Så vil Herren, Hærskarers Gud, være med jer,  
      som I siger.  
       v15  Had det onde, og elsk det gode,  
      håndhæv retten i porten!  
      Måske vil Herren, Hærskarers Gud,  
      være nådig mod Josefs rest.  
       v16  Derfor siger Herren,  
      Hærskarers Gud, Herren:  
      På alle torve holdes der klage,  
      i alle gader råber de: Ve, ve!  
      Man tilkalder bønderne til at holde dødsklage,  
      og dem, der forstår sig på klagesang, til at holde sorg.  
       v17  I alle vingårde lyder der klage,  
      når jeg drager frem iblandt jer,  
      siger Herren.

#### Straffen for den tomme gudsdyrkelse

       v18  Ve dem, der længes  
      efter Herrens dag!  
      Hvad vil I dog med Herrens dag?  
      Den er mørke, ikke lys.  
       v19  Den er, som når man flygter  
      fra en løve og møder en bjørn;  
      man slipper ind i huset,  
      støtter hånden mod væggen  
      og bliver bidt af en slange.  
       v20  Ja, Herrens dag er mørke, ikke lys,  
      mulm uden lysskær.

       v21  Jeg hader og forkaster jeres fester,  
      jeg bryder mig ikke om jeres festdage.  
       v22  Når I bringer mig jeres brændofre og afgrødeofre,  
      tager jeg ikke imod dem,  
      og måltidsofre af jeres fedekvæg vil jeg ikke se.  
       v23  Fri mig for lyden af dine sange,  
      dine harpers klang vil jeg ikke høre!  
       v24  Men ret skal strømme som vand,  
      retfærdighed som en stadig rindende bæk.  
       v25  Bragte I mig slagtofre og afgrødeofre  
      de fyrre år i ørkenen, Israels hus?  
       v26  Bar I Sakkut, jeres konge,  
      og Kevan, jeres gudestjerne,  
      de billeder, I har lavet jer?  
       v27  Så fører jeg jer bort til et sted  
      på den anden side af Damaskus,  
      siger Herren.  
      Hans navn er Hærskarers Gud.

### Am 6

#### Dommen over den sorgløse overklasse

       v1  Ve de sorgløse på Zion  
      og de tillidsfulde på Samarias bjerg,  
      de fornemme i det ypperste af folkene,  
      dem Israels hus søger til.  
       v2  Drag op til Kalne og se,  
      gå derfra til Hamat-Rabba,  
      og gå ned til filistrenes Gat.  
      Er I bedre end disse riger?  
      Er jeres område større end deres?  
       v3  I skyder ulykkesdagen fra jer  
      og sætter vold i højsædet.  
       v4  De ligger på elfenbenslejer,  
      henslængt på deres divaner,  
      og spiser lam fra småkvæget  
      og kalve fra fedekvæget.  
       v5  De skråler til harpespil  
      og finder på musikinstrumenter som David.  
       v6  De drikker vin af pokaler  
      og salver sig med den bedste olie,  
      men bekymrer sig ikke om Josefs undergang.  
       v7  Derfor skal de føres bort i spidsen for landflygtige,  
      dagdrivernes fester skal høre op.  
       v8  Gud Herren sværger ved sig selv,  
      siger Herren Hærskarers Gud:  
      »Jeg afskyr Jakobs stolthed,  
      jeg hader hans paladser,  
      og jeg prisgiver byen med alt, hvad den rummer.«

v9  Skulle der være ti mand tilbage i ét hus, skal også de dø. v10  Så tager man en slægtning og tvinger ham til at bringe ligene ud af huset, og han siger til en, der er inderst i huset: »Er der flere lig hos dig?« Og han svarer nej. Så siger han: »Stille!« for det går ikke an at nævne Herrens navn.

       v11  For Herren befaler  
      at slå det store hus til stumper  
      og det lille hus til splinter.  
       v12  Løber heste op ad klipper?  
      Pløjer man havet med okser?  
      Men I forvandler retten til gift  
      og retfærdigheds frugt til malurt.  
       v13  I glæder jer over Lodebar;  
      I siger: »Var det ikke ved egen styrke,  
      vi tog Karnajim?«

v14  Nu rejser jeg et folk mod jer, Israels hus, siger Herren, Hærskarers Gud, og de skal trænge jer tilbage fra Lebo-Hamat til Araba-bækken.

### Am 7

#### Tre domssyner om Israel

v1  Dette lod Gud Herren mig se: Han dannede græshopper, da efterslætten var begyndt at komme op, efterslætten efter kongens høst. v2  Da de var ved at være færdige med at æde alt græsset i landet, sagde jeg: »Gud Herre, tilgiv dog! Hvordan skal Jakob bestå, så lille han er?« v3  Da fortrød Herren. »Det skal ikke ske,« sagde Herren.

v4  Dette lod Gud Herren mig se: Gud Herren kaldte på ilden til dom, og den fortærede det store dyb. Men da den begyndte at fortære markerne, v5  sagde jeg: »Gud Herre, hold dog inde! Hvordan skal Jakob bestå, så lille han er?« v6  Da fortrød Herren. »Heller ikke det skal ske,« sagde Gud Herren.

v7  Dette lod Herren mig se: Der stod en mand på en mur med et blylod i hånden. v8  Herren spurgte mig: »Hvad ser du, Amos?« Jeg svarede: »Et blylod,« og Herren sagde: »Nu sænker jeg et blylod i mit folk Israel; jeg vil ikke længere bære over med det.«

       v9  Isaks offerhøje skal lægges øde,  
      Israels helligdomme blive til ruiner,  
      og jeg rejser mig med sværd mod Jeroboams hus.

#### Sammenstødet med præsten Amasja

v10  Præsten i Betel, Amasja, sendte bud til Israels konge Jeroboam: »Amos har dannet en sammensværgelse mod dig midt i Israel. Landet kan ikke bære alle hans ord. v11  For Amos har sagt: Jeroboam skal dø for sværdet, og Israel skal føres bort fra sin jord.« v12  Amasja sagde til Amos: »Seer, skynd dig at tage til Juda; der kan du skaffe dig føden, der kan du profetere. v13  I Betel må du ikke længere profetere; for det er kongens helligdom og rigets tempel.« v14  Amos svarede Amasja: »Jeg er ikke profet, jeg er ikke profetdiscipel; jeg er kvægavler og dyrker morbærfigner. v15  Men Herren tog mig bort fra hjorden og sagde til mig: ›Gå hen og profetér for mit folk Israel!‹ v16  Og hør nu Herrens ord! Du siger: ›Du må ikke profetere imod Israel og ikke bruge profetord imod Isaks hus!‹ v17  Derfor siger Herren:

      Din kone skal blive skøge i byen,  
      dine sønner og døtre skal falde for sværdet,  
      din jord skal udstykkes med målesnor,  
      du selv skal dø på uren jord,  
      og Israel skal føres bort fra sin jord.«

### Am 8

#### Det fjerde domssyn

v1  Dette lod Gud Herren mig se: Der stod en kurv med frugt. v2  Han spurgte: »Hvad ser du, Amos?« Jeg svarede: »En kurv med frugt,« og Herren sagde til mig: »Enden er kommet for mit folk Israel; jeg vil ikke længere bære over med det.«

       v3  Paladsets sangerinder skal jamre  
      på den dag, siger Gud Herren.  
      Der ligger dynger af lig overalt.  
      Stille!

#### Dommen over udbytningen af fattige

       v4  Hør dette, I, som knuser den fattige  
      og vil gøre det af med de hjælpeløse i landet.

v5  I siger: »Hvornår er nymånedagen forbi, så vi kan sælge korn, og sabbatten, så vi kan åbne kornsalget; vi vil gøre efaen lille og sekelen stor og bedrage med falsk vægt. v6  Vi vil købe de svage for penge og den fattige for et par sandaler; vi vil sælge affaldskorn.«

       v7  Herren sværger ved Jakobs stolthed:  
      »Aldrig glemmer jeg nogen af deres gerninger!«  
       v8  Må jorden ikke skælve over det  
      og alle dens beboere sørge?  
      Hele jorden svulmer som Nilen;  
      den hæver sig, og den synker som Egyptens flod.  
       v9  På den dag,  
      siger Gud Herren,  
      lader jeg solen gå ned ved middagstid  
      og bringer mørke over jorden ved højlys dag.  
       v10  Jeg forvandler jeres fester til sorg  
      og alle jeres sange til dødsklage;  
      jeg lægger sæk om alle lænder  
      og klipper hvert hoved skaldet.  
      Jeg bringer en sorg som over det eneste barn;  
      det ender som en bitter dag.

       v11  Der skal komme dage,  
      siger Gud Herren,  
      da jeg sender hunger over landet,  
      ikke hunger efter brød  
      eller tørst efter vand,  
      men efter at høre Herrens ord.  
       v12  De skal flakke om fra hav til hav,  
      og fra nord til øst skal de strejfe rundt  
      og søge efter Herrens ord,  
      men de finder det ikke.

       v13  På den dag skal de smukke unge piger og de unge mænd  
      afkræftes af tørst,  
       v14  de som sværger ved Samarias syndeskyld,  
      og som siger: »Så sandt din gud lever, Dan!«  
      og: »Så sandt din skytsgud lever, Be'ersheba!«  
      De skal falde og ikke rejse sig mere.

### Am 9

#### Straffen er uundgåelig

       v1  Jeg så Herren stå på alteret; han sagde:  
      Slå til søjlehovederne,  
      så dørtærsklerne ryster,  
      og det falder sammen over hovedet på dem alle;  
      dem, der bliver tilbage, dræber jeg med sværdet.  
      Ingen af dem kan flygte,  
      ingen af dem kan undslippe.  
       v2  Trænger de ned i dødsriget,  
      henter min hånd dem op derfra;  
      stiger de op til himlen,  
      styrter jeg dem ned derfra.  
       v3  Skjuler de sig på Karmels top,  
      opsporer jeg dem dér og henter dem ned;  
      gemmer de sig for mig på havets bund,  
      befaler jeg slangen dér at bide dem.  
       v4  Går de i fangenskab foran deres fjender,  
      befaler jeg sværdet dér at dræbe dem.  
      Jeg retter mit blik mod dem  
      til ulykke og ikke til lykke.

       v5  Herren, Hærskarers Herre,  
      som rører ved jorden, så den ryster,  
      og alle dens beboere sørger,  
      og hele jorden svulmer som Nilen  
      og synker som Egyptens flod,  
       v6  han, som bygger sin højsal i himlen  
      og har grundfæstet sin hvælving på jorden,  
      han, som kalder på havets vand  
      og øser det ud over jorden,  
      hans navn er Jahve.

       v7  Er I ikke for mig, israelitter,  
      ligesom nubierne? siger Herren.  
      Har jeg ikke ført israelitterne op fra Egypten,  
      filistrene fra Kaftor og aramæerne fra Kir?  
       v8  Gud Herrens øjne hviler på det syndige rige;  
      jeg vil udslette det fra jordens overflade.

Dog vil jeg ikke udslette Jakobs hus fuldstændigt, siger Herren. v9  For se, jeg befaler, at Israels hus skal rystes blandt alle folkene, som man ryster en sigte, og ikke en sten slipper igennem. v10  Alle syndere i mit folk skal dø for sværdet, de som siger: »Os når ulykken ikke, den rammer os ikke.«

#### Israels genrejsning

v11  På den dag rejser jeg Davids faldne hytte; jeg tætner revnerne, rejser det, der er revet ned, og genopbygger den som i fortidens dage, v12  så at de kan tage hele Edom i besiddelse og alle de folk, som mit navn er nævnt over, siger Herren, og han vil gøre det.

       v13  Der skal komme dage,  
      siger Herren,  
      da den, som pløjer, følger lige efter den, som høster,  
      den, som træder persen, lige efter den, som sår;  
      bjergene drypper med most,  
      alle højene driver af væde.  
       v14  Jeg vender mit folk Israels skæbne,  
      de skal genopbygge de forladte byer og bo i dem,  
      de skal plante vingårde og drikke vinen,  
      de skal anlægge haver og spise frugten.  
       v15  Jeg planter dem på deres jord,  
      og de skal aldrig mere rykkes op  
      fra den jord, jeg har givet dem,  
      siger Herren din Gud.

------------------------------------------------------------------------

## Obadias‘ Bog

### Obad 1

#### Dommen over Edom og Israels frelse

v1  Obadias' syn.

Dette siger Gud Herren om Edom:

      Et budskab har vi hørt fra Herren,  
      et bud er sendt til folkene:  
      Rejs jer, lad os rejse os til krig mod Edom!  
       v2  Jeg gør dig til den ringeste blandt folkene,  
      du bliver dybt foragtet.  
       v3  Dit overmod har forført dig,  
      du som bor i bjergkløfterne,  
      du som har din bolig i det høje  
      og siger ved dig selv:  
      »Hvem kan styrte mig til jorden?«  
       v4  Flyver du højt som ørnen  
      og lægger din rede blandt stjernerne,  
      styrter jeg dig ned derfra,  
      siger Herren.  
       v5  Det er ude med dig!  
      Kommer der tyve hos dig  
      eller voldsmænd om natten,  
      stjæler de kun efter behov.  
      Kommer drueplukkere til dig,  
      levner de dog en efterslæt.  
       v6  Men nu bliver Esau gennemsøgt,  
      dets skjulesteder gennemrodet.  
       v7  Alle dine pagtsfæller  
      forfølger dig helt til grænsen,  
      dine venner forfører dig  
      og får magten over dig,  
      de, der spiser sammen med dig,  
      lægger snarer for dig.  
       v8  Ja, på den dag, siger Herren,  
      vil jeg tilintetgøre de vise i Edom  
      og forstandigheden i Esaus bjergland.  
      Der bliver ingen forstand tilbage.  
       v9  Dine helte, Teman, gribes af rædsel,  
      så alle i Esaus bjergland udryddes.  
       v10  For mord og vold mod din broder Jakob  
      skal du dækkes af skam og udryddes for evigt.  
       v11  Den dag du stod på afstand,  
      mens fremmede førte hans rigdom bort,  
      og udlændinge gik ind ad hans porte  
      og kastede lod om Jerusalem,  
      da var du selv som en af dem.

       v12  Se ikke med skadefryd på din broder  
      på hans skæbnedag.  
      Glæd dig ikke over judæerne  
      på deres undergangs dag.  
      Spær ikke munden hånligt op  
      på nødens dag.  
       v13  Gå ikke ind ad mit folks port  
      på dets ulykkes dag.  
      Se heller ikke med skadefryd på elendigheden  
      på dets ulykkes dag.  
      Ræk ikke hånden ud efter dets rigdom  
      på dets ulykkes dag.  
       v14  Stil dig ikke ved korsvejene  
      for at udrydde dets flygtninge,  
      udlevér ikke de undslupne  
      på nødens dag!

       v15  Herrens dag er nær,  
      den kommer over alle folkene.  
      Som du har gjort, skal der gøres mod dig,  
      din gerning skal ramme dig selv.

       v16  Som I har drukket på mit hellige bjerg,  
      skal alle folkene drikke uden ophør;  
      de skal drikke og fylde i sig  
      og blive, som havde de aldrig været til.  
       v17  Men på Zions bjerg skal der være redning,  
      det skal være et helligt sted,  
      og Jakobs hus skal tage sin ejendom i besiddelse.  
       v18  Så skal Jakobs hus blive til ild,  
      Josefs hus til en flamme,  
      og Esaus hus skal blive til strå;  
      de skal antænde det og fortære det.  
      Af Esaus hus skal ingen undslippe.  
      Herren har talt.

v19  Sydlandet skal tage Esaus bjergland i besiddelse, og Lavlandet skal tage filistrene i besiddelse. De skal tage Efraims jord og Samarias jord i besiddelse, og Benjamin skal tage Gilead i besiddelse. v20  De landflygtige fra israelitternes hær skal tage kana'anæerne i besiddelse indtil Sarepta, og Jerusalems landflygtige, som er i Sefarad, skal tage Sydlandets byer i besiddelse. v21  Da skal befrierne drage op til Zions bjerg for at holde dom over Esaus bjergland.

Kongemagten skal tilhøre Herren.

------------------------------------------------------------------------

## Jonas’ Bog

### Jon 1

#### Jonas' flugt

v1  Herrens ord kom til Jonas, Amittajs søn: v2  »Rejs til den store by Nineve, og råb ud over den, at jeg har opdaget deres ondskab.« v3  Men Jonas ville flygte til Tarshish, bort fra Herren. Han tog ned til Jafo, hvor han fandt et skib, der skulle til Tarshish. Han betalte, hvad det kostede, og så gik han om bord for at sejle med dem til Tarshish, bort fra Herren.

v4  Men Herren sendte en stærk storm over havet, og den blev til en orkan, så skibet var ved at blive slået til vrag. v5  Søfolkene var bange og råbte om hjælp til hver sin gud. De kastede lasten over bord for at lette skibet. Jonas havde lagt sig nederst i skibet og var faldet i en dyb søvn. v6  Kaptajnen kom ned til ham og sagde: »Hvorfor ligger du her og sover? Stå op og råb til din Gud! Så vil han måske huske på os, så vi ikke omkommer.« v7  Folkene sagde til hinanden: »Lad os kaste lod og finde ud af, hvem der er skyld i, at denne ulykke har ramt os.« De kastede lod, og da loddet faldt på Jonas, v8  sagde de til ham: »Fortæl os dog, hvem der er skyld i, at denne ulykke har ramt os. Hvad laver du her, og hvor kommer du fra? Hvilket land og folk hører du til?« v9  Han svarede: »Jeg er hebræer, og jeg frygter Herren, himlens Gud, som har skabt havet og det tørre land.« v10  Da blev mændene grebet af stor frygt og sagde til ham: »Hvad er det, du har gjort?« De vidste, at han var på flugt fra Herren, for det havde han fortalt dem. v11  »Hvad skal vi gøre ved dig, så vi kan få havet til at falde til ro?« spurgte de, for havet blev mere og mere oprørt. v12  Han svarede: »Tag mig og kast mig i havet, så får I det til at falde til ro. Jeg ved godt, at det er min skyld, at denne orkan er kommet over jer.« v13  Mændene prøvede nu at ro ind til land, men de kunne ikke, for havet blev mere og mere oprørt. v14  Så råbte de til Herren: »Ak, Herre, lad os ikke omkomme for denne mands død! Bring ikke uskyldigt blod over os! Du, Herre, har handlet efter din vilje.« v15  Så tog de Jonas og kastede ham i havet, og havet holdt op med at rase. v16  Da blev mændene grebet af stor frygt for Herren. De bragte slagtofre og aflagde løfter til Herren.

### Jon 2

#### Jonas' bøn

v1  Herren befalede en stor fisk at sluge Jonas, og Jonas var i fiskens bug tre dage og tre nætter. v2  Fra fiskens bug bad Jonas til Herren sin Gud:

       v3  I min nød råbte jeg til Herren,  
      og han svarede mig;  
      fra dødsrigets dyb råbte jeg om hjælp,  
      og du hørte mig.

       v4  Du havde kastet mig i dybet, i havets skød,  
      strømmene omgav mig,  
      alle dine brændinger og bølger  
      skyllede hen over mig.  
       v5  Jeg tænkte:  
      Jeg er jaget bort fra dig;  
      får jeg igen  
      dit hellige tempel at se?  
       v6  Vandet truede mit liv,  
      havdybet omgav mig,  
      tang havde viklet sig om mit hoved.  
       v7  Jeg var kommet ned til bjergenes rødder,  
      jordens porte var for evigt slået i bag mig.

      Men du, Herre min Gud,  
      løftede mig op fra graven.  
       v8  Da mit liv var ved at ebbe ud,  
      huskede jeg på Herren;  
      min bøn nåede til dig  
      i dit hellige tempel.  
       v9  De, der dyrker falske guder,  
      svigter troskaben mod dig.  
       v10  Men jeg vil ofre til dig  
      med takkesang;  
      jeg vil indfri de løfter, jeg aflagde.  
      Frelsen kommer fra Herren!

v11  Så sagde Herren til fisken, at den skulle kaste Jonas op på landjorden.

### Jon 3

#### Nineves omvendelse og redning

v1  Derefter kom Herrens ord for anden gang til Jonas: v2  »Rejs til den store by Nineve, og råb det, jeg befaler dig, ud over den.« v3  Jonas rejste så til Nineve, som Herren havde befalet. Nineve var en stor by for Gud, tre dagsrejser stor. v4  Da Jonas var kommet en dagsrejse ind i byen, råbte han: »Om fyrre dage bliver Nineve ødelagt!« v5  Mændene i Nineve troede Gud på hans ord; de udråbte en faste, og både store og små klædte sig i sæk. v6  Da sagen kom Nineves konge for øre, rejste han sig fra sin trone, tog sin kappe af, klædte sig i sæk og satte sig i støvet. v7  Derpå lod han udråbe i Nineve: »Befaling fra kongen og hans stormænd: Hverken mennesker eller dyr, køer og får, må spise noget; de må ikke græsse, og de må ikke drikke vand. v8  Både mennesker og dyr skal klæde sig i sæk og råbe til Gud af al magt. De skal vende om fra deres onde vej og holde op med at øve vold. v9  Måske vil Gud så fortryde og vende om fra sin glødende vrede, så vi ikke går til grunde.« v10  Da Gud så, at de vendte om fra deres onde vej, fortrød han og bragte ikke den ulykke over dem, som han havde truet dem med.

### Jon 4

#### Jonas' vrede

v1  Da blev Jonas meget forbitret og vred. v2  Han bad til Herren: »Ak, Herre, var det ikke det, jeg sagde, da jeg endnu var i mit land! Det var jo derfor, jeg ville flygte til Tarshish. Jeg vidste jo, at du er en nådig og barmhjertig Gud, sen til vrede og rig på troskab, og at du fortryder ulykken. v3  Herre, tag nu mit liv, for jeg vil hellere dø end leve.« v4  Herren sagde: »Har du ret til at være vred?«

v5  Så gik Jonas ud af byen og slog sig ned øst for den. Han lavede sig en hytte og satte sig dér i skyggen for at se, hvad der skete med byen. v6  Gud Herren befalede så en olieplante at skyde op over Jonas, så den kunne skygge for hans hoved og befri ham for hans mismod, og Jonas glædede sig meget over olieplanten. v7  Men da det blev lyst næste morgen, befalede Gud en orm at gnave i olieplanten, så den visnede. v8  Og da solen stod op, befalede Gud en gloende østenvind at komme, og solen stak Jonas i hovedet, så han var ved at besvime. Han bad om at måtte dø og sagde: »Jeg vil hellere dø end leve.« v9  Da sagde Gud til Jonas: »Har du ret til at være vred over olieplanten?« Han svarede: »Jeg har ret til at være dødeligt vred.« v10  Da sagde Herren: »Du har ondt af olieplanten, som du ikke har haft noget arbejde med at få til at gro, men som blev til i løbet af en nat og gik ud i løbet af en nat. v11  Skulle jeg så ikke have ondt af den store by Nineve, hvor der er mere end hundrede og tyve tusind mennesker, som ikke kan kende forskel på højre og venstre, foruden en mængde dyr?«

------------------------------------------------------------------------

## Mikas Bog

### Mika 1

v1  Herrens ord om Samaria og Jerusalem, som Mika fra Moreshet modtog i et syn, dengang Jotam, Akaz og Hizkija var konger i Juda.

#### Dommen over Samaria og Jerusalem

       v2  Hør, alle folkeslag!  
      Lyt, jord med alt, hvad du rummer!  
      Fra sit hellige tempel  
      vil Gud Herren vidne imod jer.  
       v3  For nu går Herren ud af sin bolig,  
      han stiger ned og går hen over jordens høje,  
       v4  bjerge smelter under ham,  
      dale åbner sig,  
      som voks for ilden,  
      som vandfald ned over skrænten.  
       v5  Alt dette sker på grund af Jakobs overtrædelser,  
      på grund af Israels hus' synder.  
      Hvad er Jakobs overtrædelse?  
      Det er Samaria!  
      Hvad er Judas offerhøje?  
      Det er Jerusalem!  
       v6  Derfor gør jeg Samaria  
      til en ruin på marken,  
      til et sted, hvor man planter vin;  
      jeg styrter dens sten ned i dalen  
      og blotter dens grundmure.  
       v7  Alle dens gudebilleder skal knuses,  
      alle dens skøgegaver brændes op,  
      og alle dens gudestøtter ødelægger jeg.  
      For den har samlet dem som skøgeløn,  
      og som skøgeløn skal de bruges igen.

       v8  Derfor vil jeg klage og jamre,  
      barfodet og nøgen vil jeg gå,  
      jeg holder klage som en sjakal,  
      holder sorg som en struds.  
       v9  For Samarias sår kan ikke læges,  
      det breder sig til Juda;  
      det når til mit folks port,  
      til Jerusalem.  
       v10  Fortæl det ikke i Gat!  
      Græd ikke!  
      I Bet-le-Afra,  
      skal I vælte jer i støvet.  
       v11  Drag bort, I der bor i Shafir,  
      nøgne og ydmygede;  
      Sa'anans indbyggere  
      slipper ikke ud,  
      Bet-ha-Esels klage  
      tager fodfæstet fra jer.  
       v12  Hvordan kan Marots indbyggere  
      håbe på lykke,  
      når ulykken fra Herren  
      kommer ned til Jerusalems port?  
       v13  Indbyggerne i Lakish  
      spænder heste for vognene,  
      – det er Zions datters første synd,  
      for hos jer findes Israels overtrædelser –  
       v14  derfor giver I skilsmisse  
      til Moreshet-Gat.  
      Husene i Akzib er som en bæk uden vand  
      for Israels konger.  
       v15  Atter fører jeg arvingen til jer,  
      I som bor i Maresha,  
      Israels herlighed  
      kommer til Adullam.  
       v16  Klip dig skaldet i sorg  
      over dine elskede børn;  
      klip dig så skaldet som en grib,  
      for de føres bort fra dig.

### Mika 2

#### Veråb over undertrykkerne

       v1  Ve dem, der planlægger ondskab,  
      forbereder ondt på deres leje  
      og udfører det ved daggry,  
      fordi det står i deres magt.  
       v2  De begærer marker og røver dem,  
      de begærer huse og tager dem;  
      de undertrykker en mand og hans husstand,  
      en mand og hans ejendom.  
       v3  Derfor siger Herren:  
      Se, jeg planlægger ondt  
      mod denne slægt,  
      så I ikke kan trække halsen fri  
      og ikke gå oprejst.  
      Det bliver en ond tid!

v4  På den dag skal man synge en spottesang om jer og istemme en klagesang. Den lyder:

      »Vi blev tilintetgjort,  
      mit folks jord har han givet bort.  
      Ak, han tager vore marker fra os  
      og udstykker dem til frafaldne.«

v5  Så har du ikke nogen i Herrens forsamling til at kaste målesnoren med loddet.

       v6  »I må ikke profetere!«  
      profeterer de,  
      »man profeterer ikke den slags;  
      de skændsler skal ikke nå os.  
       v7  Skal dette siges i Jakobs hus?  
      Er Herren da utålmodig?  
      Er hans handlinger sådan?«  
      Nej, mine ord er gode  
      for dem, der lever retskaffent.  
       v8  Mit folk har allerede  
      rejst sig som fjende.  
      I river kappen  
      af de fredelige,  
      dem, der færdes trygt,  
      gør I til krigsfanger.  
       v9  Mit folks kvinder driver I bort  
      fra deres elskede hjem;  
      I tager min herlighed  
      fra deres børn for evigt.  
       v10  Op med jer, af sted!  
      Dette er ikke stedet, hvor I kan blive.  
      Fordi det er urent, bliver det ødelagt,  
      en voldsom ødelæggelse.  
       v11  Gid der ville komme en,  
      der lyver med svigefuld ånd:  
      »Jeg vil profetere for dig  
      om vin og øl!«  
      Så ville dette folk profetere!

#### Israels frelse

       v12  Jeg vil samle dig, Jakob,  
      jeg vil samle Israels rest;  
      jeg bringer dem sammen som får i en fold,  
      som en hjord på en græsgang,  
      en larmende mængde mennesker.  
       v13  Foran dem går gennembryderen,  
      de bryder igennem og går ud ad porten.  
      Deres konge går foran dem,  
      Herren går i spidsen for dem.

### Mika 3

#### Dommen over folkets ledere

v1  Men jeg siger:

      »Hør dog, Jakobs ledere,  
      stormænd i Israels hus!  
      Var det ikke jer,  
      der skulle kende retten?  
       v2  Men I hader det gode  
      og elsker det onde;  
      I flår huden af folk  
      og kødet af deres knogler.«  
       v3  De æder mit folks kød,  
      river huden af dem,  
      knækker deres knogler  
      og lægger dem som kød i en gryde,  
      som kødstykker i et kogekar.  
       v4  Så skriger de til Herren,  
      men han svarer dem ikke.  
      Da skjuler han sit ansigt for dem,  
      fordi deres gerninger er onde.

       v5  Dette siger Herren om profeterne,  
      som vildleder mit folk:  
      Når de får noget at tygge på,  
      udråber de fred;  
      men de udråber hellig krig  
      mod den, der ikke giver dem noget i munden.  
       v6  Derfor bliver jeres nat uden syner,  
      mørket uden spådomme;  
      solen går ned for profeterne,  
      og dagen formørkes for dem.  
       v7  Seerne bliver til skamme,  
      spåmændene til spot;  
      de må alle tilhylle deres ansigt,  
      for der kommer intet svar fra Gud.  
       v8  Men jeg er fyldt  
      med kraft ved Herrens ånd,  
      med ret og med styrke,  
      så jeg kan fortælle Jakob dets overtrædelse  
      og Israel dets synd.

       v9  Hør dog, ledere i Jakobs hus,  
      stormænd i Israels hus,  
      som afskyr, hvad der er ret,  
      og fordrejer alt retskaffent,  
       v10  som bygger Zion med blod  
      og Jerusalem med uret.  
       v11  Dens ledere dømmer for betaling,  
      dens præster underviser for løn,  
      dens profeter spår for penge,  
      mens de støtter sig til Herren og siger:  
      »Er Herren ikke hos os?  
      Ulykken rammer ikke os!«  
       v12  Men på grund af jer  
      skal Zion pløjes som en mark,  
      Jerusalem skal blive til ruiner  
      og tempelbjerget til kratbevoksede høje.

### Mika 4

#### Jerusalems kommende herlighed

       v1  Til sidst skal det ske,  
      at Herrens tempelbjerg står urokkeligt  
      højt over bjergene,  
      knejsende over højene.  
      Folkene skal strømme dertil,  
       v2  talrige folkeslag skal drage af sted og sige:  
      »Kom, lad os drage op til Herrens bjerg,  
      til Jakobs Guds hus;  
      han skal vise os sine veje,  
      og vi vil gå på hans stier.  
      For belæringen udgår fra Zion  
      og Herrens ord fra Jerusalem.«  
       v3  Han skal skifte ret mellem talrige folk,  
      fælde dom blandt mægtige folkeslag i det fjerne.  
      De skal smede deres sværd om til plovjern  
      og deres spyd til vingårdsknive.  
      Folk skal ikke løfte sværd mod folk,  
      og de skal ikke mere oplæres til krig.  
       v4  Men de skal sidde hver under sin vinstok  
      og sit figentræ, uden at nogen jager dem bort.  
      Hærskarers Herre selv har talt.  
       v5  Alle folkeslag vandrer  
      i hver sin guds navn,  
      men vi vil vandre  
      i Herren vor Guds navn  
      for evigt og altid.

       v6  På den dag,  
      siger Herren,  
      vil jeg samle de halte  
      og samle de bortkomne sammen,  
      dem jeg har handlet ondt imod.  
       v7  Jeg vil gøre de halte til en overlevende rest,  
      og dem, der er langt borte, til et mægtigt folk.  
      Herren skal være konge over dem  
      på Zions bjerg  
      fra nu af og til evig tid.  
       v8  Men du, Migdal-Eder,  
      Ofel, Zions datter,  
      til dig kommer det,  
      det tidligere herredømme kommer,  
      Jerusalems datters kongemagt.

v9  Men nu!

      Hvorfor skriger du så højt?  
      Har du ingen konge?  
      Er din rådgiver forsvundet?  
      Du har fået veer  
      som en fødende kvinde.  
       v10  Zions datter, vrid dig i smerte, og pres  
      som en fødende kvinde,  
      for nu skal du ud af byen  
      og slå dig ned i det åbne land.  
      Du skal komme til Babylon,  
      dér skal du reddes,  
      dér skal Herren løskøbe dig  
      fra dine fjender.

v11  Men nu!

      Talrige folkeslag samler sig om dig.  
      De siger: »Zion er vanhelliget;  
      vore øjne fryder sig over hende.«  
       v12  Men de kender ikke det,  
      Herren udtænker,  
      de forstår ikke hans plan;  
      han vil samle dem som korn på tærskepladsen.  
       v13  Rejs dig og tærsk, Zions datter!  
      Jeg giver dig horn af jern,  
      jeg giver dig klove af bronze,  
      så du kan knuse talrige folkeslag.  
      Byttet fra dem skal du vie til Herren,  
      deres rigdom til hele jordens Herre.

v14  Men nu!

      Du snitter dig selv i sorg, du røverkvinde.  
      Vi er sat under belejring,  
      med stokken slår de  
      Israels hersker på kinden.

### Mika 5

#### Fredsfyrsten fra Betlehem

       v1  Du, Betlehem, Efrata,  
      du er lille blandt Judas slægter.  
      Fra dig skal der udgå én,  
      som skal være hersker i Israel;  
      hans udspring er i fortiden,  
      i ældgamle dage.  
       v2  Men han skal prisgive dem,  
      indtil den fødende kvinde har født,  
      og resten af hans brødre  
      vender tilbage til israelitterne.  
       v3  Da skal han træde frem og vogte i Herrens styrke,  
      i Herren sin Guds navns storhed;  
      de skal bo trygt,  
      for hans magt når til jordens ender.  
       v4  Han skal være fredens herre.  
      Når assyrerne går ind i vort land,  
      når de tramper ind i vore borge,  
      stiller vi imod dem syv hyrder,  
      ja, otte menneskefyrster;  
       v5  de skal vogte Assyrien med sværdet,  
      Nimrods land med dolken.  
      Han redder os fra assyrerne,  
      når de går ind i vort land,  
      når de tramper ind over vore grænser.

       v6  Da skal Jakobs rest  
      blandt talrige folkeslag  
      være som duggen fra Herren,  
      som regnen på planterne;  
      den sætter ikke sin lid til mænd  
      og venter ikke på mennesker.  
       v7  Da skal Jakobs rest blandt folkene,  
      blandt talrige folkeslag,  
      være som løven blandt skovens dyr,  
      som ungløven blandt fåreflokke;  
      den går på rov og slår et dyr ned,  
      den sønderriver, og ingen kan redde det.  
       v8  Løft din hånd mod dine fjender,  
      så alle dine modstandere tilintetgøres.

#### Dommen over de ulydige

       v9  På den dag,  
      siger Herren,  
      tilintetgør jeg de heste, du har,  
      og ødelægger dine vogne.  
       v10  Jeg tilintetgør byerne i dit land  
      og jævner alle dine fæstninger med jorden.  
       v11  Jeg tilintetgør dem, der bruger magi,  
      og troldmænd skal du ikke længere have.  
       v12  Jeg tilintetgør de gudebilleder  
      og de stenstøtter, du har.  
      Du skal ikke mere tilbede  
      dine hænders værk.  
       v13  Jeg rykker dine Ashera-pæle op  
      og ødelægger dine byer.  
       v14  I vrede og harme tager jeg hævn  
      over de folk, som ikke vil høre!

### Mika 6

#### Herren kræver retfærdighed, ikke ofre

       v1  Hør dog, hvad Herren siger:  
      »Rejs dig, fremlæg sagen for bjergene,  
      lad højene høre din stemme!«  
       v2  Hør Herrens anklage, I bjerge,  
      I jordens evige grundvolde!  
      Herren fører sag mod sit folk,  
      han går i rette med Israel:  
       v3  Mit folk, hvad har jeg gjort dig,  
      hvad har jeg besværet dig med? Svar mig!  
       v4  Jeg førte dig op fra Egypten,  
      jeg udfriede dig fra trællehuset.  
      I spidsen for dig sendte jeg  
      Moses og Aron og Mirjam.  
       v5  Mit folk, husk dog,  
      hvad Moabs konge Balak planlagde,  
      og hvad Bileam, Beors søn, svarede ham;  
      husk, hvad der skete fra Shittim til Gilgal,  
      så lærer du Herrens retfærdige gerninger at kende.  
       v6  »Hvordan skal jeg træde frem for Herren  
      og bøje mig for Gud i det høje?  
      Skal jeg træde frem for ham med brændofre,  
      med årgamle kalve?  
       v7  Tager Herren imod væddere i tusindtal,  
      imod oliestrømme i titusindtal?  
      Skal jeg give min førstefødte for min overtrædelse,  
      min livsfrugt for min synd?«  
       v8  Menneske, du har fået at vide, hvad der er godt,  
      hvad Herren kræver af dig:  
      Du skal handle retfærdigt,  
      vise trofast kærlighed  
      og årvågent vandre med din Gud.

#### Dommen over den sociale uret

       v9  Herren kalder på byen.  
      – Det er visdom at frygte dit navn. –  
      Hør, stamme og byens forsamling!  
       v10  Skulle jeg glemme de uretfærdige skatte  
      i de uretfærdiges huse,  
      det forbandede, svindsotige kornmål?  
       v11  Kan jeg være ren, når I bruger uretfærdig vægt,  
      når I har falske lodder i posen?  
       v12  Byens rigmænd er fulde af vold,  
      dens indbyggere taler løgn,  
      tungen er svigefuld i deres mund.  
       v13  Derfor vil jeg slå dig med sygdom,  
      ødelægge dig på grund af dine synder;  
       v14  du skal spise, men ikke blive mæt.  
      Han ydmyger dig, når du kæmper;  
      får du nogen tilbage, kan du ikke redde dem,  
      og redder du nogen, overgiver jeg dem til sværdet.  
       v15  Du skal så, men ikke høste,  
      du skal presse oliven, men ikke salve dig med olien,  
      presse druer, men ikke drikke vinen.  
       v16  Man holder sig til Omris forordninger,  
      og alle Akabslægtens gerninger,  
      I følger deres råd!  
      Derfor vil jeg lægge dig øde,  
      så man pifter hånligt ad byens indbyggere.  
      Mit folks forhånelse skal I bære!

### Mika 7

       v1  Ve mig!  
      Jeg har det, som når frugten samles ind,  
      ved efterslæt efter vinhøsten;  
      der er ingen druer, jeg kan spise,  
      ingen tidlige figner, jeg har lyst til.  
       v2  De fromme er forsvundet fra landet,  
      der findes ingen retskafne mennesker.  
      Alle ligger på lur efter blod  
      og jager hinanden i fordærv;  
       v3  deres hænder er villige til at gøre det onde.  
      Stormanden kræver ind,  
      dommeren vil have betaling,  
      rigmanden forlanger, hvad han har lyst til,  
      de fordrejer alting;  
       v4  de bedste af dem er som en tornebusk,  
      de retskafne som et tjørnekrat!  
      Den dag, dine vægtere meldte,  
      straffens dag, er kommet;  
      nu rammes du af den forvirring, de meldte om.  
       v5  Tro ikke på jeres venner,  
      stol ikke på jeres frænder;  
      sæt lås for din mund  
      for hende, der hviler i din favn.  
       v6  For en søn foragter sin far,  
      en datter rejser sig imod sin mor,  
      en svigerdatter imod sin svigermor,  
      en mand får sine husfolk til fjender.

#### Jerusalems syndsbekendelse og bøn om frelse

       v7  Jeg spejder efter Herren,  
      jeg venter på min frelses Gud.  
      Min Gud vil høre mig!

       v8  Du skal ikke glæde dig over mig, fjende,  
      for jeg faldt, men rejser mig igen,  
      jeg bor i mørke, men Herren er mit lys.  
       v9  Jeg har syndet mod Herren  
      og må bære hans vrede,  
      indtil han har ført min sag  
      og skaffet mig ret;  
      han vil lede mig ud i lyset,  
      så jeg ser hans retfærdighed.  
       v10  Min fjende skal se det  
      og dækkes af skam,  
      hun, som sagde til mig:  
      »Hvor er Herren din Gud?«  
      Mine øjne skal fryde sig over hende,  
      når hun bliver trampet ned  
      som gadeskarn.

       v11  Den dag kommer, da dine gærder bygges op,  
      den dag, da dine grænser udvides,  
       v12  den dag, da de kommer til dig  
      fra Assyriens og Egyptens byer,  
      ja, fra Egypten til Eufrat,  
      fra hav til hav og fra bjerg til bjerg.  
       v13  Men jorden bliver til ødemark  
      på grund af dens beboere; det er frugten af deres gerninger.

       v14  Vogt dit folk med staven,  
      de får du ejer,  
      dem som bor alene i skoven,  
      midt i frugthaven;  
      de skal græsse i Bashan og Gilead  
      som i fortidens dage.  
       v15  Lad os se undere,  
      som dengang du drog ud af Egypten.  
       v16  Folkene skal se det og blive til skamme  
      trods al deres styrke;  
      de skal lægge hånden på munden,  
      deres ører bliver døve,  
       v17  de skal slikke støv som slanger,  
      som jordens kryb.  
      Skælvende for Herren vor Gud  
      kommer de frem fra deres skjul;  
      de skal frygte og bæve for dig!

       v18  Hvilken gud er som du,  
      der tilgiver skyld  
      og bærer over med synd  
      hos den rest, du ejer?  
      Du, som ikke bliver ved at være vred,  
      men holder af at vise godhed;  
       v19  han viser os atter barmhjertighed  
      og træder al vor skyld under fode.  
      Du kaster alle vore synder  
      i havets dyb!  
       v20  Du viser troskab mod Jakob,  
      og trofasthed mod Abraham,  
      sådan som du tilsvor vore fædre  
      i gamle dage.

------------------------------------------------------------------------

## Nahums Bog

### Nah 1

v1  Et profetudsagn om Nineve. Bogen med elkoshitten Nahums syn.

#### Herrens hævn over fjenderne

       v2  Herren er en lidenskabelig og hævnende Gud,  
      Herren tager hævn og er fuld af harme,  
      Herren tager hævn over sine fjender,  
      han vredes på sine modstandere.  
       v3  Herren er sen til vrede, men stor i kraft  
      og lader ingen ustraffet.  
      Gennem storm og uvejr går hans vej,  
      skyerne er støvet under hans fødder.  
       v4  Han truer ad havet og tørrer det ud,  
      han tørlægger alle strømme;  
      Bashan og Karmel sygner hen,  
      og Libanons blomster sygner hen.  
       v5  Bjergene ryster for ham,  
      og højene skælver;  
      ved synet af ham råber jorden,  
      verden og alle dens beboere:  
       v6  »Hvem kan holde stand mod hans harme,  
      hvem kan bestå mod hans glødende vrede?«  
      Hans harme vælder frem som ild,  
      klipperne knuses foran ham.  
       v7  Herren er god,  
      et værn på nødens dag;  
      han tager sig af dem, der søger tilflugt hos ham,  
       v8  når vandfloden bruser frem.  
      Han tilintetgør sine modstandere,  
      sine fjender jager han ud i mørket.  
       v9  Hvad kan I udtænke om Herren?  
      Han bringer tilintetgørelsen,  
      så nøden ikke kommer igen.  
       v10  For de filtres sammen til tjørnekrat,  
      de bliver som berusede i deres rus,  
      de fortæres i ild som knastør halm.

       v11  Bort fra dig skal han drage,  
      som har udtænkt ondt mod Herren  
      og lagt onde planer.  
       v12  Dette siger Herren:  
      Selv om de er mange og stærke,  
      skal de gå til grunde og forsvinde.  
      Har jeg plaget dig før,  
      vil jeg ikke plage dig mere.  
       v13  Nej, jeg bryder det åg, han lagde på dig,  
      jeg sprænger dine lænker.

       v14  Men om dig har Herren befalet:  
      Dit navn skal ikke leve videre.  
      Fra din guds hus udrydder jeg  
      udskårne og støbte gudebilleder.  
      Jeg bereder din grav,  
      for du er forbandet!

### Nah 2

       v1  Hør budbringerens fodtrin  
      hen over bjergene,  
      han forkynder fred!  
      Du skal fejre dine fester, Juda,  
      og indfri dine løfter!  
      For ondskaben skal ikke  
      overgå dig igen;  
      den er helt ryddet bort.

#### Nineves undergang

       v2  Ødelæggeren drager op mod dig.  
      Sæt vagt på fæstningen,  
      hold udkig med vejen,  
      spænd bæltet om lænden,  
      saml al din kraft!  
       v3  For Herren genopretter  
      Jakobs stolthed, Israels stolthed.  
      Hærværksmænd hærgede,  
      de ødelagde vinrankerne.  
       v4  Deres heltes skjolde er blodrøde,  
      krigerne er klædt i purpur.  
      Vognenes stål er som ild,  
      når de køres frem,  
      hestene stejler.  
       v5  Vognene raser gennem gaderne,  
      stormer hen over torvene;  
      de ser ud som fakler,  
      som lyn farer de hid og did.  
       v6  Han kalder sine heltekrigere frem,  
      de er ved at snuble i farten,  
      de løber frem mod muren  
      og rejser skjoldtaget.  
       v7  Portene mod floden åbnes,  
      paladset vakler.  
       v8   Hun stilles nøgen frem og føres bort.  
      Hendes trælkvinder sukker,  
      det lyder som duer,  
      de slår sig for brystet.  
       v9  Nineve er som en dam,  
      hvis vand strømmer ud.  
      »Stands, stands!«  
      – men ingen kan vende det.  
       v10  Tag sølv, tag guld som bytte!  
      Der er ingen ende på forrådene,  
      en rigdom på alt, kostbarheder!  
       v11  Hærget, øde og tomt!  
      Ængstede hjerter og vaklende knæ,  
      alle med skælvende lænder  
      og hede ansigter.  
       v12  Hvor er nu løvernes tilholdssted,  
      stedet hvor ungløver fandt føde,  
      hvor løve, hunløve og løveunge færdedes,  
      uden at nogen jog dem bort?  
       v13  Løven tog bytte til sine unger,  
      den dræbte til sine hunløver,  
      den fyldte sin hule med bytte  
      og sit bo med rov.  
       v14  Jeg kommer over dig,  
      siger Hærskarers Herre.  
      Din hule ryger jeg ud,  
      og dine ungløver skal sværdet fortære.  
      Jeg udrydder dit bytte i landet,  
      og dine hunløvers brøl høres ikke mere.

### Nah 3

#### Veråb over Nineve

       v1  Ve blodets by,  
      altid falsk,  
      fyldt med rov,  
      aldrig mangler den bytte!  
       v2  Hør piskens smæld,  
      hjulenes larm,  
      galoperende heste  
      og raslende vogne!  
       v3  Fremstormende ryttere,  
      flammende sværd  
      og lynende spyd,  
      mængder af dræbte,  
      masser af døde,  
      utallige lig,  
      man snubler over lig!  
       v4  Det skyldes skøgens hor.  
      Hun var indtagende og kyndig i trolddom;  
      hun besnærede folkeslag med sit hor  
      og folk med sin trolddom.

       v5  Jeg kommer over dig,  
      siger Hærskarers Herre.  
      Dine skørter slår jeg op i ansigtet på dig  
      og lader folkeslag se dit skød  
      og kongeriger din skam.  
       v6  Jeg dænger dig til med skarn,  
      jeg fornedrer dig og stiller dig til skue.  
       v7  Enhver, der ser dig,  
      vil flygte for dig og sige:  
      »Nineve er ødelagt,  
      hvem ynker hende?  
      Hvor finder jeg nogen,  
      der vil trøste dig?«

#### Spottesang over Nineve

       v8  Skal det gå dig bedre end No-Amon,  
      som lå ved strømmene,  
      omgivet af vand,  
      med floden som bolværk  
      og vandet som mur?  
       v9  Hun fik sin vældige styrke  
      fra Nubien og Egypten;  
      Put og Libyen  
      kom hende til hjælp.  
       v10  Dog blev hun landflygtig  
      og måtte gå i fangenskab;  
      hendes småbørn lå knust  
      på alle gadehjørner.  
      Om hendes fornemme  
      kastede man lod;  
      alle hendes stormænd  
      blev lagt i lænker.  
       v11  Også du skal blive beruset,  
      også du skal falde i afmagt;  
      også du må søge  
      et værn mod fjenden.

       v12  Alle dine fæstninger er som figentræer,  
      krigerne som tidlige figner:  
      Ryster man dem, falder de ned  
      i munden på den, der vil spise dem.  
       v13  Over for dine fjender  
      er dine krigere som kvinder.  
      Portene ind til dit land  
      åbnes på vid gab,  
      ilden fortærer dine portbomme.  
       v14  Øs vand før belejringen,  
      forstærk befæstningen,  
      træd dynd, stamp ler,  
      grib teglstensformen!  
       v15  Men ilden skal fortære dig,  
      sværdet fælde dig,  
      den skal fortære dig som græshoppelarver.  
      Om I er mange som græshoppelarver  
      og talrige som græshopper,  
       v16  om I har flere handelsmænd,  
      end der er stjerner på himlen  
      – når larven har kastet sin puppe, flyver den bort!  
       v17  Dine officerer er som græshopper,  
      dine befalingsmænd som græshoppesværme,  
      der slår sig ned på stengærdet,  
      så længe det er koldt;  
      når solen står op, flyver de væk,  
      ingen ved, hvor de er;  
      hvor er de henne?  
       v18  Dine hyrder sover,  
      assyrerkonge,  
      dine stormænd er faldet i søvn.  
      Dit folk er spredt over bjergene,  
      der er ingen til at samle dem.  
       v19  Der er ingen lindring for dit nederlag,  
      dit sår vil ikke læges.  
      Enhver, der hører om dig,  
      klapper i hænderne;  
      for hvem er ikke gang på gang  
      blevet ramt af din ondskab?

------------------------------------------------------------------------

## Habakkuks Bog

### Hab 1

v1  Det udsagn, profeten Habakkuk modtog i et syn.

#### Klage over vold

       v2  Hvor længe, Herre, skal jeg råbe om hjælp,  
      uden at du hører,  
      skrige til dig om vold,  
      uden at du frelser?  
       v3  Hvorfor lader du mig opleve uret  
      og ser roligt på ulykken?  
      Undertrykkelse og vold møder mig,  
      der lyder anklage, der rejser sig fordømmelse.  
       v4  Derfor er loven lammet,  
      retten sker aldrig fyldest.  
      Uretfærdige omringer retfærdige,  
      derfor bliver retten fordrejet.

#### Kaldæernes angreb

       v5  Se jer om blandt folkeslagene,  
      I skal blive stumme af undren,  
      for jeg udfører en gerning i jeres dage,  
      som I ikke vil tro, når den bliver fortalt;  
       v6  nu rejser jeg kaldæerne,  
      det hidsige og hurtige folk,  
      som drager ud over hele jorden  
      for at erobre bopladser, der ikke er deres.  
       v7  Grusomme og frygtelige er de,  
      deres lov og ret sker fyldest.  
       v8  Deres heste er hurtigere end pantere,  
      rappere end nattens ulve.  
      Rytterne galoperer af sted,  
      de kommer flyvende fra det fjerne  
      som en ørn, der jager efter bytte.  
       v9  De kommer alle for at øve vold;  
      alles ansigter er vendt fremad,  
      de tager fanger, talrige som sand.  
       v10  De gør nar af konger,  
      fyrster er til latter for dem.  
      De ler ad alle fæstninger,  
      kaster en jordvold op og indtager dem,  
       v11  så farer de videre som vinden.  
      De gør deres egen kraft til deres gud!

#### Klage over fjenden

       v12  Herre, har du ikke været til fra ældgammel tid?  
      Min hellige Gud, lad os ikke dø!  
      Herre, har du ikke sat dem til dommere?  
      Min klippe, har du ikke indsat dem til at fælde dom?  
       v13  Du, hvis øjne er for rene til at se på ondskaben,  
      du, som ikke roligt kan se på ulykken,  
      hvordan kan du roligt se på troløse,  
      tie, når uretfærdige opsluger retfærdige?  
       v14  Du gør med mennesker som med havets fisk,  
      som med krybet, der er uden hersker.  
       v15  De trækker dem alle op med en krog,  
      slæber dem bort i deres net,  
      samler dem i deres garn  
      og glæder sig og jubler over det.  
       v16  Derfor ofrer de til deres net  
      og tænder offerild for deres garn;  
      for med dem får de rig fangst  
      og fede spiser.  
       v17  Derfor drager de stadig sværdet  
      og dræber folk uden skånsel.

### Hab 2

#### Herrens svar

       v1  Jeg vil stå på min post,  
      jeg vil stille mig på vagt og spejde  
      for at se, hvad han vil sige til mig,  
      hvad jeg får som svar på min klage.  
       v2  Herren svarede mig:  
      »Skriv synet tydeligt på tavler,  
      så det er let at læse.  
       v3  For synet gælder først den fastsatte tid,  
      det vidner om enden, og det bedrager ikke.  
      Hvis det trækker ud, så vent,  
      for det kommer, det udebliver ikke.«  
       v4  Se, den overmodige er uden retskaffenhed,  
      men den retfærdige skal leve i tro.

#### Tyrannens undergang

       v5  Tyrannen, den troløse, den hovne  
      skal ikke nå sit mål!  
      Han åbner sit svælg som dødsriget,  
      han er umættelig som døden.  
      Han samler alle folkene under sig,  
      river alle folkeslagene til sig.

v6  Men de skal alle sammen synge spottesang om ham med hånsord og gådetale. Den lyder:

      »Ve den, der ophober andres ejendom  
      – hvor længe skal det vare? –  
      og beriger sig med pantegods.«  
       v7  Pludselig rejser dine långivere sig,  
      de, der får dig til at ryste, vågner,  
      og du bliver deres bytte.  
       v8  For du har udplyndret mange folkeslag;  
      nu skal resten af folkene udplyndre dig  
      til gengæld for drab og vold i landet,  
      i byen med alle dens indbyggere.

       v9  Ve den, der skaffer sit hus uretmæssig vinding  
      og lægger sin rede højt oppe  
      for at redde sig fra ulykken.  
       v10  Dine planer fører til skam for dit hus.  
      Du har gjort ende på mange folkeslag  
      og har forbrudt dit liv.  
       v11  Stenen råber fra muren,  
      og bjælken svarer fra træværket!

       v12  Ve den, der bygger en by med blod  
      og grundlægger en stad på uret.  
       v13  Folkenes slid går op i luer,  
      og deres møje bliver til intet.  
      Er dette ikke Hærskarers Herres værk?

v14  Jorden skal fyldes med kundskab om Herrens herlighed, som vandet dækker havets bund.

       v15  Ve den, der blander rusgift  
      og skænker op for sin ven  
      og drikker ham fuld  
      for at se ham nøgen.  
       v16  Du skal mætte dig med skam i stedet for ære!  
      Drik også du, og vis dig uomskåret!  
      Bægeret i Herrens højre hånd når rundt til dig,  
      og din ære dækkes af skændsel.  
       v17  Din vold mod Libanon  
      skal komme over dig,  
      din mishandling af dyrene  
      skal ramme dig selv  
      til gengæld for drab og vold i landet,  
      i byen med alle dens indbyggere.

v18  Hvad gavner et gudebillede? Det er jo en håndværker, der har skåret det ud. Hvad gavner det støbte billede, der lærer løgn, selv om håndværkeren, der har formet det, stoler så meget på det, at han giver sig til at fremstille stumme afguder?

       v19  Ve den, der siger til træklodsen: Vågn op!  
      og til den stumme sten: Stå op!  
      Kan den give belæring?  
      Den er beklædt med guld og sølv,  
      og der er ingen ånd i den.  
       v20  Men Herren er i sit hellige tempel.  
      Vær stille for ham, hele jorden!

### Hab 3

#### Herrens åbenbaring til dom og frelse

v1  Profeten Habakkuks bøn. Al-shigjonot.

       v2  Herre, jeg har hørt dit ry,  
      Herre, jeg har set din gerning.  
      Lad den ske igen, før årene går,  
      kundgør den, før årene går!  
      Glem ikke barmhjertigheden, skønt du er vred.

       v3  Gud kommer fra Teman,  
      den Hellige fra Parans bjerge.    Sela.  
      Hans herlighed dækker himlen,  
      jorden er fuld af hans pris;  
       v4  glansen er som lyset,  
      stråler udgår fra hans hånd;  
      dér er hans styrke skjult.  
       v5  Foran ham går pest,  
      feberbrand følger i hans spor.  
       v6  Hvor han træder, ryster jorden;  
      hvorhen han ser, skælver folkene.  
      De ældgamle bjerge slår revner,  
      de evige høje synker sammen.  
      Her går hans vej fra ældgammel tid.  
       v7  Midjans teltduge rives i stykker,  
      Kushans telte vælter.  
       v8  Gælder din vrede floderne, Herre,  
      er du vred på floderne, Herre,  
      er din harme vendt mod havet,  
      siden du rider frem på dine heste,  
      og dine stridsvogne bringer sejr?  
       v9  Du tager din bue frem  
      og mætter dens streng med pile.    Sela.  
      Du kløver jorden til vandløb,  
       v10  bjergene ser dig og skælver,  
      skybruddene raser,  
      og havdybet løfter sin røst.  
      Solen glemmer at sende sine stråler,  
       v11  månen bliver i sin bolig;  
      de flygter for lyset fra dine pile,  
      for lysskæret fra dit lynende spyd.

       v12  I harme skrider du frem over jorden,  
      i vrede søndertramper du folkene.  
       v13  Du drager ud for at frelse dit folk,  
      for at frelse din salvede.  
      Du knuser taget på den ugudeliges hus  
      og river grundmuren ned lige til klippen.    Sela.  
       v14  Du gennemborer med dine pile  
      hovedet på hans høvdinge,  
      der stormer frem for at drive mig bort.  
      De jubler, som når man fortærer  
      de hjælpeløse i det skjulte.  
       v15  Du drager gennem havet med dine heste,  
      de vældige vande bruser.  
       v16  Da jeg hørte det, skælvede mit indre,  
      ved lyden klaprede mine tænder;  
      der gik edder i mine knogler,  
      mine fødder vaklede under mig.  
      Jeg venter på, at trængslens dag  
      skal ramme det folk, der vil overfalde os.

       v17  For figentræet sætter ikke blomst,  
      vinstokken bærer ikke frugt;  
      olivenhøsten slår fejl,  
      marken giver ingen afgrøde.  
      Fårene er forsvundet fra folden,  
      der er intet kvæg i indhegningen.

       v18  Jeg vil juble over Herren  
      og fryde mig over min frelses Gud.  
       v19  Gud Herren er min styrke,  
      han gør min fod let som hindens  
      og lader mig løbe over højderne.

      For korlederen. Til strengespil.

------------------------------------------------------------------------

## Sefanias’ Bog

### Sef 1

v1  Herrens ord, som kom til Sefanias, søn af Kushi, søn af Gedalja, søn af Amarja, søn af Hizkija, dengang Josija, Amons søn, var konge i Juda.

#### Dommen over Juda og Jerusalem

       v2  Jeg udrydder alt fra jordens overflade,  
      siger Herren.  
       v3  Jeg udrydder mennesker og dyr,  
      jeg udrydder himlens fugle og havets fisk,  
      alt det som bragte de ugudelige til fald.  
      Jeg udsletter menneskene fra jordens overflade,  
      siger Herren.

       v4  Jeg løfter min hånd mod Juda  
      og mod alle Jerusalems indbyggere.  
      Fra dette sted udrydder jeg Ba'al til sidste rest  
      og afgudspræsternes navne tillige med præsterne  
       v5  og dem, som på tagene  
      tilbeder himlens hær,  
      dem som sværger ved Herren,  
      men også sværger ved deres konge,  
       v6  dem som vender Herren ryggen,  
      som ikke søger Herren  
      og ikke spørger ham om råd.

#### Herrens dag

       v7  Vær stille for Gud Herren,  
      Herrens dag er nær!  
      Herren har beredt et slagtoffer,  
      han har helliget dem, han har indbudt.  
       v8  På Herrens offerdag  
      vil jeg straffe stormændene  
      og kongesønnerne  
      og alle, som er iført  
      fremmed dragt.  
       v9  På den dag vil jeg straffe  
      alle, der springer over tærskelen,  
      og som fylder deres Herres hus  
      med vold og svig.  
       v10  På den dag, siger Herren,  
      skal der lyde skrig fra Fiskeporten,  
      jamren fra den nye bydel,  
      ulykkesskrig fra højene.  
       v11  De, der bor i Maktesh, skal jamre,  
      for hele kræmmerfolket udslettes,  
      alle, der tæller penge op, skal udryddes.  
       v12  Til den tid gennemsøger jeg Jerusalem med lygter,  
      og jeg straffer de mænd,  
      der slår sig til ro i deres vinrus  
      og siger ved sig selv:  
      »Herren gør hverken godt eller ondt.«  
       v13  Deres rigdom bliver plyndret,  
      deres huse lægges øde.  
      De skal bygge huse,  
      men ikke selv bo i dem;  
      de skal plante vingårde,  
      men ikke selv drikke vinen.

       v14  Herrens store dag er nær,  
      den er nær og kommer hurtigt!  
      Hør heltens kampråb  
      på Herrens bitre dag!  
       v15  En vredens dag er denne dag,  
      en dag med nød og trængsel,  
      en dag med ødelæggelse og undergang,  
      en dag med mulm og mørke,  
      en dag med skylag og mørke skyer,  
       v16  en dag med hornklang og krigsråb  
      mod de befæstede byer  
      og mod de høje hjørnetårne.  
       v17  Jeg sender trængsler over menneskene,  
      så de går omkring som blinde,  
      fordi de syndede mod Herren.  
      Deres blod hældes ud som snavs,  
      deres kroppe som skarn.  
       v18  Deres sølv og guld  
      kan ikke redde dem  
      på Herrens vredes dag.  
      I hans lidenskabs ild skal hele jorden fortæres.  
      For han bringer tilintetgørelse og rædsel  
      over alle jordens beboere.

### Sef 2

       v1  Bøj din ryg, bøj dig,  
      du skamløse folk,  
       v2  før I jages bort  
      som flyvende avner,  
      før Herrens glødende vrede  
      kommer over jer,  
      før Herrens vredes dag  
      kommer over jer.  
       v3  Søg Herren,  
      alle landets ydmyge,  
      I som handler efter hans bud.  
      Søg retfærdighed,  
      søg ydmyghed,  
      måske finder I ly  
      på Herrens vredes dag.

#### Dommen over folkeslagene

       v4   Gaza skal ligge forladt  
      og Ashkalon blive til ødemark;  
      ved højlys dag fordrives Ashdod,  
      og Ekron rives op med rode.  
       v5  Ve jer, kreterfolk,  
      I som bor i kystlandet!  
      Dette er Herrens ord mod jer:  
      »Kana'an, filisterland,  
      jeg vil ødelægge dig, så ingen kan bo der!«  
       v6  Kystlandet skal blive  
      til hyrders græsgange og til fårefolde.  
       v7  Kysten skal tilhøre dem,  
      der er tilbage af Judas hus;  
      dér skal de græsse,  
      om aftenen lejrer de sig  
      i Ashkalons huse.  
      For Herren deres Gud drager omsorg for dem  
      og vender deres skæbne.

       v8  Jeg har hørt Moabs hån  
      og ammonitternes spot;  
      de hånede mit folk  
      og hoverede over landet.  
       v9  Derfor, så sandt jeg lever,  
      siger Hærskarers Herre, Israels Gud,  
      skal Moab blive som Sodoma  
      og ammonitterne som Gomorra,  
      en tidselmark,  
      en saltgrube,  
      en ødemark til evig tid!  
      De, der er tilbage af mit folk, skal plyndre dem,  
      mit folks rest tage deres land i eje.

v10  Det får de for deres hovmod, fordi de hånede og hoverede over Hærskarers Herres folk. v11  Frygtelig kommer Herren over dem, når han lader alle jordens guder sygne hen. Fra folkenes fjerne øer skal de komme og tilbede ham, hver fra sit sted.

       v12  Også I, nubiere  
      – de er dræbt af mit sværd!

       v13  Han skal løfte sin hånd mod nord  
      og tilintetgøre Assyrien.  
      Han gør Nineve til en ødemark,  
      tør som en ørken;  
       v14  flokke af dyr skal lejre sig der,  
      alle de vilde dyr.  
      Alliken og hejren  
      sidder på søjlerne og sover,  
      uglen tuder i vinduet,  
      ravnen skriger på tærskelen.  
      Cedertræspanelet rives af.  
       v15  Det var den jublende by,  
      der lå trygt  
      og sagde ved sig selv:  
      »Jeg og ingen anden!«  
      Hvor den er øde nu,  
      tilholdssted for vilde dyr!  
      Enhver, der kommer forbi,  
      pifter hånligt og truer med hånden.

### Sef 3

#### Dommen over Jerusalem

       v1  Ve den trodsige og blodbesudlede,  
      den tyranniske by!  
       v2  Den adlyder ikke,  
      den tager ikke ved lære;  
      den stoler ikke på Herren,  
      den kommer ikke til sin Gud.  
       v3  Dens stormænd  
      er brølende løver,  
      dens dommere er nattens ulve,  
      der gnaver ben indtil morgen.  
       v4  Dens profeter snakker løs,  
      de er troløse mænd;  
      dens præster vanhelliger det hellige,  
      de forbryder sig mod loven.  
       v5  Herren øver retfærdighed i byen,  
      han begår ikke uret.  
      Hver morgen fælder han dom,  
      den udebliver ikke ved solopgang.  
      Men den uretfærdige kender ikke til skam!

       v6  Jeg har udryddet folkeslag,  
      hjørnetårnene er revet ned;  
      deres gader har jeg lagt øde,  
      ingen færdes der,  
      deres byer er hærget,  
      uden mennesker, uden beboere.  
       v7  Jeg sagde: »Bare du ville frygte mig,  
      og tage ved lære.«  
      Så skulle dens boliger ikke tilintetgøres,  
      som jeg havde bestemt.  
      Alligevel fortsatte de  
      med alle deres fordærvelige handlinger.  
       v8  Så vent, siger Herren,  
      på den dag jeg står frem som vidne.  
      Det er min ret at samle folkeslag  
      og kalde kongeriger sammen  
      for at udøse min harme over dem,  
      al min glødende vrede.  
      I min lidenskabs ild  
      skal hele jorden fortæres.

#### Frelsen for Israels rest

       v9  Derefter vil jeg forvandle folkenes læber,  
      så de bliver rene;  
      de skal alle påkalde Herrens navn  
      og stå sammen om at tjene ham.  
       v10  Fra landet bag Nubiens floder  
      kommer mit spredte folk, mine tilbedere,  
      med offergaver til mig.  
       v11  Den dag bliver du ikke gjort til skamme  
      for alle de onde gerninger,  
      da du brød med mig.  
      For da fjerner jeg fra dig  
      dem, der jubler over din storhed,  
      og du skal ikke længere være hovmodig  
      på mit hellige bjerg.  
       v12  Men jeg lader dig beholde en rest,  
      et hjælpeløst og svagt folk;  
      Israels rest  
      stoler på Herrens navn.  
       v13  De begår ikke uret,  
      de taler ikke løgn,  
      svigagtig tale  
      findes ikke i deres mund.  
      De skal græsse og lejre sig,  
      og ingen jager dem bort.

       v14  Råb af fryd, Zions datter,  
      bryd ud i jubel, Israel,  
      glæd dig og fryd dig af hele dit hjerte,  
      Jerusalems datter!  
       v15  Herren har fjernet dine dommere  
      og drevet dine fjender bort.  
      Israels konge, Herren, er hos dig,  
      du skal ikke mere frygte ondt.  
       v16  På den dag skal det siges til Jerusalem:  
      »Frygt ikke, Zion,  
      lad ikke hænderne synke!  
       v17  Herren din Gud er hos dig,  
      helten, der bringer frelse.  
      Han fryder sig i glæde over dig  
      og viser dig sin kærlighed på ny.  
      Han jubler over dig med fryd  
       v18  som på festens dag.«  
      Dem, der har påført dig skam,  
      fjerner jeg fra dig.  
       v19  Ja, til den tid gør jeg sådan  
      med alle dine undertrykkere.  
      Men jeg frelser de halte  
      og samler de bortkomne;  
      jeg gør dem til lovsang og berømmelse  
      over hele jorden,  
      når jeg vender deres skæbne.  
       v20  Til den tid vil jeg føre jer hjem,  
      og til den tid vil jeg samle jer.  
      For jeg gør jer til berømmelse og lovsang  
      blandt alle jordens folk,  
      når jeg vender jeres skæbne  
      for øjnene af jer, siger Herren.

------------------------------------------------------------------------

## Haggajs Bog

### Hagg 1

#### Opfordring til genopbygning af templet

v1  I Kong Dareios' andet regeringsår, på den første dag i den sjette måned, kom Herrens ord ved profeten Haggaj til Judas statholder Zerubbabel, Shealtiels søn, og til ypperstepræsten Josva, Josadaks søn. v2  Dette siger Hærskarers Herre: Dette folk siger: Tiden er ikke inde til at bygge Herrens hus.

v3  Herrens ord kom ved profeten Haggaj:

       v4  Er det tiden til,  
      at I selv bor under tag i jeres huse,  
      når dette hus ligger i ruiner?  
       v5  Derfor siger Hærskarers Herre:  
      Læg mærke til, hvordan det går jer:  
       v6  I sår meget, men høster kun lidt,  
      I spiser, men bliver ikke mætte,  
      I drikker, men bliver ikke berusede,  
      I klæder jer, men får ikke varmen;  
      daglejerens løn  
      går i en hullet pung.  
       v7  Dette siger Hærskarers Herre:  
      Læg mærke til, hvordan det går jer!  
       v8  Gå op i bjergene,  
      hent træ, og byg huset,  
      så vil jeg glæde mig over det  
      og vise min herlighed, siger Herren.  
       v9  I ser frem til meget, men får kun lidt;  
      I bringer til huse, men jeg blæser det væk.  
      Hvorfor? siger Hærskarers Herre.  
      Fordi mit hus ligger i ruiner,  
      men I har travlt med hver sit hus.  
       v10  Derfor holder himlen duggen tilbage,  
      jorden holder sin afgrøde tilbage.  
       v11  Jeg udråber tørke  
      over landet og bjergene,  
      over kornet, vinen og olien,  
      over alt, hvad jorden lader vokse,  
      over mennesker og dyr,  
      over alt, hvad hænder frembringer.

v12  Zerubbabel, Shealtiels søn, og ypperstepræsten Josva, Josadaks søn, og alle, der var tilbage af folket, lyttede til Herren deres Gud og til profeten Haggajs ord, da Herren deres Gud havde sendt ham til dem, og folket blev grebet af frygt for Herren. v13  Men Herrens sendebud Haggaj, som var sendt af Herren til folket, sagde: »Jeg er med jer, siger Herren.« v14  Og Herren vakte ånden i Judas statholder Zerubbabel, Shealtiels søn, og i ypperstepræsten Josva, Josadaks søn, og i alle, der var tilbage af folket, og de begyndte arbejdet på deres Gud Hærskarers Herres hus v15  den fireogtyvende dag i den sjette måned.

### Hagg 2

#### Templets kommende herlighed

I Kong Dareios' andet regeringsår, v1  på den enogtyvende dag i den syvende måned, kom Herrens ord ved profeten Haggaj: v2  Sig til Judas statholder Zerubbabel, Shealtiels søn, til ypperstepræsten Josva, Josadaks søn, og til dem, der er tilbage af folket:

       v3  Er der nogen af jer, der er tilbage,  
      som har set dette hus  
      i dets tidligere herlighed?  
      Hvordan er det,  
      som I nu ser?  
      Ser det ikke ud  
      af ingenting?  
       v4  Men fat mod, Zerubbabel!  
      siger Herren.  
      Fat mod, ypperstepræst,  
      Josva, Josadaks søn!  
      Fat mod, landets folk!  
      siger Herren.  
      Gå i gang, for jeg er med jer,  
      siger Hærskarers Herre.  
       v5  Det var den pagt, jeg sluttede med jer,  
      da I drog ud af Egypten,  
      og min ånd bliver hos jer.  
      Frygt ikke!

v6  Dette siger Hærskarers Herre:

      Det varer kun kort tid,  
      så vil jeg få himlen og jorden til at skælve,  
      havet og det tørre land.  
       v7  Jeg vil få alle folkene til at skælve,  
      så de kommer med deres skatte;  
      jeg fylder dette hus med herlighed,  
      siger Hærskarers Herre.  
       v8  Mit er sølvet, og mit er guldet,  
      siger Hærskarers Herre.  
       v9  Husets kommende herlighed  
      bliver større end den tidligere,  
      siger Hærskarers Herre.  
      På dette sted giver jeg fred,  
      siger Hærskarers Herre.

#### Den nye velsignelse

v10  Den fireogtyvende dag i den niende måned, i Dareios' andet regeringsår, kom Herrens ord til profeten Haggaj. v11  Dette siger Hærskarers Herre: Bed præsterne om belæring: v12  Hvis man bærer helligt kød i sin kappefold, og kappefolden rører ved brød eller en kogt ret, ved vin eller olie eller ved anden mad, bliver det så helligt? Præsterne svarede nej. v13  Haggaj spurgte: Hvis én, der er blevet uren ved berøring med lig, rører ved noget af dette, bliver det da urent? Præsterne svarede: Ja, det gør. v14  Da sagde Haggaj:

      Sådan er dette folk,  
      ja, sådan er dette folkeslag  
      i mine øjne, siger Herren.  
      Sådan er deres hænders værk  
      og det, de bringer som offer dér:  
      Det er urent!

       v15  Men læg nu mærke til,  
      hvordan det går fra i dag.  
      Før sten var lagt på sten  
      i Herrens tempel,  
      hvordan gik det jer da?  
       v16  Kom man til en korndynge på tyve efa,  
      så var der kun ti;  
      kom man til vinpersen  
      for at øse halvtreds bat,  
      så var der kun tyve.  
       v17  Jeg ramte jer med kornbrand og rust og hagl  
      i alt, hvad I frembragte;  
      men I vendte ikke om til mig,  
      siger Herren.

v18  Læg mærke til, hvordan det går fra i dag, fra den fireogtyvende dag i den niende måned, fra den dag grunden blev lagt til Herrens tempel; læg mærke til det: v19  Ligger såsæden stadig i laden? Bærer vinstokken og figentræet, granatæbletræet og oliventræet endnu ikke frugt?

Fra i dag vil jeg velsigne.

#### Zerubbabels ophøjelse

v20  Herrens ord kom for anden gang til Haggaj på den fireogtyvende dag i måneden: v21  Sig til Judas statholder Zerubbabel:

      Jeg vil få himlen og jorden til at skælve.  
       v22  Jeg omstyrter kongetroner,  
      jeg tilintetgør folkenes stærke riger.  
      Jeg vælter vognene med deres mandskab,  
      hestene med deres ryttere styrter,  
      de falder for hinandens sværd.

v23  På den dag, siger Hærskarers Herre, tager jeg dig, min tjener Zerubbabel, Shealtiels søn, siger Herren, og gør dig til en seglring, for dig har jeg udvalgt, siger Hærskarers Herre.

------------------------------------------------------------------------

## Zakarias’ Bog

### Zak 1

#### Opfordring til omvendelse

v1  I den ottende måned i Dareios' andet regeringsår kom Herrens ord til profeten Zakarias, Berekjas søn, Iddos sønnesøn: v2  Herren var vred på jeres forfædre. v3  Du skal sige til folket: Dette siger Hærskarers Herre:

      Vend om til mig!  
      siger Hærskarers Herre,  
      så vil jeg vende om til jer,  
      siger Hærskarers Herre.

v4  I må ikke være som jeres forfædre. Dem forkyndte de tidligere profeter for og sagde: »Dette siger Hærskarers Herre: Vend dog om fra jeres onde færd og jeres onde gerninger!« Men de hørte ikke og lyttede ikke til mig, siger Herren.

       v5  Hvor er jeres forfædre?  
      Levede profeterne evigt?

v6  Men mine ord og mine bud, som jeg indskærpede mine tjenere, profeterne, de nåede jeres fædre, så de vendte om og sagde: »Hærskarers Herre har gjort sådan, som han havde planlagt at gøre mod os på grund af vores færd og vores gerninger.«

#### Synet om rytterne i den dybe kløft

v7  Den fireogtyvende dag i den ellevte måned, måneden shebat, i Dareios' andet regeringsår kom Herrens ord til profeten Zakarias, Berekjas søn, Iddos sønnesøn.

Han sagde: v8  Jeg så i nat en mand sidde på en rød hest; han holdt blandt myrterne i kløften, og bag ham var der røde, rødbrune og hvide heste. v9  Jeg spurgte: »Hvad betyder det, herre?« Den engel, der talte med mig, svarede: »Jeg vil vise dig, hvad det betyder.« v10  Da sagde manden, der holdt blandt myrterne: »Det er dem, Herren sendte, for at de skulle drage omkring på jorden.« v11  De sagde til Herrens engel, der stod blandt myrterne: »Vi drog omkring på jorden. Hele jorden er rolig og stille.« v12  Da sagde Herrens engel: »Hærskarers Herre, hvor længe skal det vare, før du viser barmhjertighed mod Jerusalem og Judas byer, som du nu har været vred på i halvfjerds år?« v13  Herren svarede den engel, der talte med mig, med gode og trøstende ord. v14  Da sagde den engel, der talte med mig: Råb: Dette siger Hærskarers Herre:

      Jeg brænder af stor nidkærhed  
      for Jerusalem og for Zion,  
       v15  og jeg føler stor vrede  
      mod de sorgløse folkeslag;  
      for da jeg kun var lidt vred,  
      fremskyndede de ulykken.  
       v16  Derfor siger Herren:  
      Jeg vender tilbage til Jerusalem i barmhjertighed;  
      mit hus skal bygges dér,  
      siger Hærskarers Herre,  
      Jerusalem skal måles med målesnoren.

v17  Råb også: Dette siger Hærskarers Herre:

      På ny skal alt godt strømme i mine byer,  
      på ny trøster Herren Zion,  
      på ny udvælger han Jerusalem.

### Zak 2

#### Synet om de fire horn og de fire smede

v1  Jeg løftede øjnene, og jeg så fire horn. v2  Jeg sagde til den engel, der talte med mig: »Hvad betyder det?« Han svarede: »Det er de horn, som spredte Juda, Israel og Jerusalem.« v3  Så lod Herren mig se fire smede. v4  Da jeg spurgte: »Hvad er de kommet for at gøre?« fik jeg svaret: »Det er de horn, som spredte Juda sådan, at ingen kunne løfte sit hoved; men nu er de kommet og har hvæsset deres økser for at hugge hornene af de folk, der løftede deres horn mod Juda for at sprede det.«

#### Synet om manden med målesnoren

v5  Jeg løftede øjnene, og jeg så en mand med en målesnor i hånden. v6  Da jeg spurgte: »Hvor skal du hen?« svarede han: »Hen at måle Jerusalem for at se, hvor bred og lang den er.« v7  Den engel, der talte med mig, trådte frem, og en anden engel gik ham i møde v8  og sagde til ham: »Løb hen og sig til den unge mand dér:

      Jerusalem skal ligge som åbent land,  
      så rig på mennesker og kvæg skal den være.  
       v9  Jeg selv, siger Herren,  
      vil være en mur af ild omkring den  
      og vise min herlighed i den.«

       v10  Kom, kom! Flygt fra Nordens land,  
      siger Herren,  
      for jeg spredte jer  
      for himlens fire vinde,  
      siger Herren.  
       v11  Kom! Slip bort, Zion,  
      du som bor hos Babylons datter.  
       v12  For dette siger Hærskarers Herre  
      – til herlighed har han sendt mig –  
      til de folk, der plyndrede jer:  
      »Den, der rører jer, rører ved mit øjeæble.  
       v13  Jeg svinger min hånd imod dem,  
      så de bliver bytte for dem, der nu er deres trælle.«  
      Så vil I forstå,  
      at Hærskarers Herre har sendt mig.  
       v14  Du skal juble og glæde dig, Zions datter,  
      for nu kommer jeg  
      og tager bolig hos dig,  
      siger Herren.

v15  På den dag skal mange folkeslag slutte sig til Herren og være mit folk, og jeg tager bolig hos dig. Så vil du forstå, at Hærskarers Herre har sendt mig til dig. v16  Herren vil tage Juda i besiddelse som sin ejendom i det hellige land, og han vil udvælge Jerusalem på ny.

       v17  Vær stille for Herren, alle mennesker!  
      For han bryder op fra sin hellige bolig.

### Zak 3

#### Synet om Josvas iklædning til ypperstepræst

v1  Så lod han mig se ypperstepræsten Josva, som stod foran Herrens engel, mens Satan stod på hans højre side for at anklage ham. v2  Herren sagde til Satan: »Herren irettesætter dig, Satan; Herren, som har udvalgt Jerusalem, irettesætter dig. Denne mand er jo et stykke brænde, der er trukket ud af ilden.« v3  Josva stod foran englen med snavsede klæder på. v4  Da sagde englen til dem, der stod foran ham: »Tag de snavsede klæder af ham.« Til Josva sagde han: »Se, jeg fjerner din skyld fra dig og giver dig festklæder på.« v5  Så sagde han: »Sæt en ren turban på hans hoved.« De satte en ren turban på hans hoved og gav ham andre klæder på, mens Herrens engel stod der. v6  Herrens engel formanede Josva: v7  Dette siger Hærskarers Herre:

      Hvis du vandrer ad mine veje  
      og holder mine bud,  
      skal du styre mit hus  
      og vogte mine forgårde,  
      og jeg giver dig adgang til at færdes  
      blandt dem, der står her.

       v8  Hør nu, Josva, ypperstepræst:  
      Du og dine brødre, der sidder foran dig,  
      I er varsler om,  
      at jeg lader min tjener Semak komme.  
       v9  For på den sten, jeg lægger foran Josva,  
      – én sten med syv øjne –  
      på den indgraverer jeg selv indskriften,  
      siger Hærskarers Herre.

Jeg fjerner dette lands skyld på én dag. v10  På den dag, siger Hærskarers Herre, skal I indbyde hinanden til at sidde under vinstokken og figentræet.

### Zak 4

#### Synet om lysestagen og de to oliventræer

v1  Den engel, der talte med mig, vækkede mig igen, som man vækker en mand af søvne, v2  og sagde til mig: »Hvad ser du?« Jeg svarede: »Jeg ser en lysestage helt af guld med en skål på toppen. Den har syv lamper, og der er syv vægeholdere oven på hver lampe. v3  Ved siden af den er der to oliventræer, et til højre og et til venstre for skålen.« v4  Jeg spurgte den engel, der talte med mig: »Hvad betyder det, herre?« v5  Den engel, der talte med mig, spurgte: »Ved du ikke, hvad det betyder?« og jeg svarede: »Nej, herre.«

v6  Da sagde han:

      Dette er Herrens ord til Zerubbabel:  
      Ikke ved magt, og ikke ved styrke,  
      men ved min ånd,  
      siger Hærskarers Herre!  
       v7  Hvad er vel du, store bjerg?  
      Du skal blive til slette foran Zerubbabel.  
      Så skal han hente slutstenen,  
      mens der lyder jubelråb over den.

       v8  Herrens ord kom til mig:  
       v9  Zerubbabels hænder har grundlagt dette hus,  
      hans hænder skal fuldføre det.  
      Så skal du forstå,  
      at Hærskarers Herre har sendt mig til jer.

v10  De, der følte foragt for den ringe begyndelse, skal glæde sig, når de ser bly-stenen i Zerubbabels hånd.

»Disse syv er Herrens øjne, der spejder ud over hele jorden.« v11  Så spurgte jeg ham: »Hvad betyder de to oliventræer til højre og til venstre for lysestagen?« v12  Jeg spurgte ham igen: »Hvad betyder de to olivengrene, der er ved siden af de to guldrør, som tømmer olien ud fra dem?« v13  Han spurgte mig: »Ved du ikke, hvad det betyder?« Jeg svarede: »Nej, herre.« v14  Da svarede han: »Det er de to, der er salvet med olie. De står foran hele jordens Herre.«

### Zak 5

#### Synet om den flyvende bogrulle

v1  Jeg løftede øjnene igen, og jeg så en flyvende bogrulle. v2  Han spurgte mig: »Hvad ser du?« og jeg svarede: »Jeg ser en flyvende bogrulle, tyve alen lang og ti alen bred.« v3  Han sagde til mig: »Det er forbandelsen, der breder sig ud over hele landet. Fra nu af skal alle, der stjæler, udryddes ved den, og fra nu af skal alle, der sværger, udryddes ved den. v4  Jeg sender den ud, siger Hærskarers Herre.

      Den kommer til tyvens hus  
      og til hans hus, som sværger falsk ved mit navn;  
      den skal slå sig ned i deres hus  
      og tilintetgøre det, både tømmer og sten.«

#### Synet om kvinden i kornmålet

v5  Den engel, der talte med mig, trådte frem og sagde til mig: »Løft dine øjne og se, hvad der kommer der.« v6  Da jeg spurgte: »Hvad er det?« svarede han: »Det er kornmålet, der kommer,« og han fortsatte: »Det er hele landets synd.« v7  Og se, blylåget løftede sig, og der sad en kvinde i kornmålet. v8  Han sagde: »Hun er ondskaben,« og så kastede han hende ned i kornmålet igen og slog blylåget i.

v9  Jeg løftede øjnene, og jeg så to kvinder komme frem; vinden tog i deres vinger – de havde vinger som storke – og de løftede kornmålet op mellem jord og himmel. v10  Jeg spurgte den engel, der talte med mig: »Hvor bringer de kornmålet hen?« v11  Han svarede: »De skal bygge hende et hus i landet Sinear, og når det er færdigt, anbringer de hende der, hvor hun skal stå.«

### Zak 6

#### Synet om de fire vogne

v1  Jeg løftede øjnene igen, og jeg så fire vogne komme frem mellem de to bjerge; bjergene var kobberbjerge. v2  For den første vogn var der røde heste, for den anden vogn var der sorte heste, v3  for den tredje vogn var der hvide heste, og for den fjerde vogn var der blakkede heste; det var stærke dyr. v4  Da jeg spurgte den engel, der talte med mig: »Herre, hvad betyder det?« v5  svarede englen: »Det er himlens fire vinde, der drager ud, efter at de er trådt frem for hele jordens Herre. v6  Vognen med de sorte heste drager til Nordens land, de hvide drager mod vest, og de blakkede drager til Sydens land.« v7  Da de stærke heste var kommet frem, var de ivrige efter at komme af sted og drage rundt på jorden. Han sagde: »Drag rundt på jorden,« og de drog rundt på jorden. v8  Da råbte han til mig: »Se, de, der går ud til Nordens land, skal bringe min ånd til Nordens land.«

v9  Herrens ord kom til mig: v10  Tag imod gaverne fra Heldaj, Tobija og Jedaja, som har været i landflygtighed. I dag skal du gå hen til Sefanjas søn Josijas hus, hvortil de er kommet fra Babylon, v11  og tage imod sølv og guld. Så skal du lave en krone og sætte den på hovedet af ypperstepræsten Josva, Josadaks søn, v12  og sige til ham: Dette siger Hærskarers Herre:

      Der kommer en mand, hvis navn er Semak;  
      han skal spire frem fra sit sted,  
      og han skal bygge Herrens tempel.  
       v13  Ja, han skal bygge Herrens tempel!  
      Han skal opnå højhed og herske på sin trone,  
      en præst skal sidde på sin trone,  
      og der skal råde fred mellem dem.

v14  Men kronen skal være i Herrens tempel til minde om Helem, Tobija, Jedaja og Hen, Sefanjas søn. v15  Fra det fjerne skal man komme for at bygge med på Herrens tempel. Så skal I forstå, at Hærskarers Herre har sendt mig til jer.

Det skal ske, hvis I adlyder Herren jeres Gud.

### Zak 7

#### Herren kræver barmhjertighed, ikke faste

v1  I kong Dareios' fjerde regeringsår kom Herrens ord til Zakarias den fjerde dag i den niende måned, kislev. v2  Betel-Sareser og Regem-Melek og deres folk havde sendt bud for at formilde Herren. v3  De havde spurgt præsterne i Hærskarers Herres tempel og profeterne: »Skal jeg græde og være afholdende i den femte måned, sådan som jeg har gjort det så mange år?« v4  Da kom Hærskarers Herres ord til mig: v5  Sig til hele landets folk og til præsterne: Når I har fastet og holdt klage i femte og syvende måned i disse halvfjerds år, var det da for mig, I fastede? v6  Og når I spiser og drikker, er det da ikke jer selv, der spiser og drikker? v7  Det var jo det, Herren forkyndte ved de tidligere profeter, da Jerusalem lå beboet og tryg med sine byer rundt om sig, og da Sydlandet og Lavlandet var beboet.

v8  Herrens ord kom til Zakarias: v9  Dette siger Hærskarers Herre:

      Fæld redelige domme,  
      vis godhed og barmhjertighed  
      imod hinanden!  
       v10  I må ikke undertrykke  
      enker og faderløse,  
      fremmede og fattige,  
      og I må ikke udtænke ondt  
      mod hinanden!

v11  Men de ville ikke lytte, i trods vendte de ryggen til og gjorde deres ører tunge, så de ikke kunne høre. v12  Deres hjerte gjorde de hårdt som diamant, så de ikke kunne høre den lov og de bud, som Hærskarers Herre ved sin ånd sendte gennem de tidligere profeter. Så kom der en stor vrede fra Hærskarers Herre. v13  »Ligesom de ikke hørte, da jeg kaldte, skal de kalde, uden at jeg hører,« sagde Hærskarers Herre. v14  »Jeg hvirvler dem bort blandt alle folkeslagene, som de ikke kender, og landet skal ligge øde efter dem, så ingen færdes i det.« De gjorde det dejlige land til en ødemark.

### Zak 8

#### Herren vender tilbage til Jerusalem

v1  Hærskarers Herres ord lød: v2  Dette siger Hærskarers Herre:

      Jeg brænder af stor nidkærhed for Zion,  
      og jeg brænder af stor vrede for dets skyld.

v3  Dette siger Herren:

      Jeg vender tilbage til Zion  
      og tager bolig i Jerusalem.  
      Da skal Jerusalem kaldes den trofaste by  
      og Hærskarers Herres bjerg kaldes det hellige bjerg.

v4  Dette siger Hærskarers Herre:

      På ny skal gamle mænd og kvinder sidde  
      på Jerusalems torve  
      hver med sin stok i hånden,  
      fordi de er gamle.  
       v5  Byens torve skal fyldes  
      af drenge og piger,  
      der danser på torvene.

v6  Dette siger Hærskarers Herre:

      Fordi dette folks rest i de dage  
      finder det umuligt,  
      skulle jeg så også finde det umuligt?  
      siger Hærskarers Herre.

v7  Dette siger Hærskarers Herre:

      Jeg frelser mit folk  
      fra Østens land  
      og fra Vestens land,  
       v8  og jeg bringer dem hjem,  
      så de kan bo i Jerusalem.  
      De skal være mit folk,  
      og jeg vil være deres Gud  
      i troskab og retfærdighed.

v9  Dette siger Hærskarers Herre:

      Fat mod,  
      I som i disse dage  
      hører disse ord  
      af profeternes mund,  
      som lød den dag, grunden blev lagt  
      til Hærskarers Herres hus,  
      da templet skulle bygges.  
       v10  Før de dage  
      fik mennesker og dyr  
      intet for deres slid.  
      Hverken den, der gik ud, eller den, der kom hjem,  
      havde fred for sin fjende;  
      jeg satte alle mennesker  
      op imod hinanden.  
       v11  Men nu er jeg ikke som før  
      mod dette folks rest,  
      siger Hærskarers Herre.  
       v12  For kornet står godt,  
      vinstokken giver sin frugt,  
      landet giver sin afgrøde,  
      og himlen giver sin dug.  
      Jeg giver dette folks rest  
      det alt sammen i eje.  
       v13  Ligesom I var  
      en forbandelse blandt folkene,  
      Judas hus  
      og Israels hus,  
      skal I blive en velsignelse,  
      når jeg frelser jer.  
      Frygt ikke, men fat mod!

v14  Dette siger Hærskarers Herre: Ligesom jeg planlagde ondt imod jer, da jeres fædre vakte min vrede, siger Herren, og jeg ikke fortrød det, v15  sådan planlægger jeg tværtimod at handle godt mod Jerusalem og Judas hus i disse dage. Frygt ikke! v16  Dette er, hvad I skal gøre:

      Tal sandhed med hinanden!  
      Fæld redelige domme i porten,  
      domme, der skaber tryghed.  
       v17  Tænk ikke ondt i jeres hjerte  
      mod hinanden,  
      elsk ikke den falske ed;  
      for alt dette hader jeg,  
      siger Herren.

#### Faste forvandles til fest

v18  Hærskarers Herres ord kom til mig: v19  Dette siger Hærskarers Herre:

      Fasten i den fjerde måned og fasten i den femte,  
      fasten i den syvende og fasten i den tiende måned  
      skal blive til fryd og glæde  
      og til gode festdage for Judas hus.  
      Elsk sandhed og fred!

v20  Dette siger Hærskarers Herre:

      På ny skal folkeslag komme,  
      indbyggere fra store byer;  
       v21  indbyggere fra den ene by  
      skal gå til den anden og sige:  
      Kom, lad os gå hen  
      for at formilde Herren  
      og søge Hærskarers Herre;  
      også jeg vil gå med.  
       v22  Så skal talrige folk  
      og mægtige folkeslag komme  
      for at søge Hærskarers Herre i Jerusalem  
      og formilde Herren.

v23  Dette siger Hærskarers Herre: I de dage skal ti mænd fra alverdens folk gribe fat i en judæers kappeflig og sige: Vi vil følges med jer, for vi har hørt, at Gud er hos jer.

### Zak 9

#### Davidsrigets genoprettelse

v1  Et profetudsagn.

      Herrens ord er i Hadraks land,  
      dets bolig er i Damaskus;  
      En-Aram tilhører Herren  
      ligesom alle Israels stammer;  
       v2  også Hamat, som grænser op til det,  
      og Tyrus og Sidon, hvis visdom er stor.  
       v3  Tyrus byggede sig en fæstning,  
      ophobede sølv som støv  
      og guld som gadeskarn.  
       v4  Men nu tager Herren den i besiddelse,  
      han styrter dens ringmur i havet,  
      og byen fortæres af ild.  
       v5  Ashkalon ser det og bliver bange,  
      Gaza ryster og skælver,  
      Ekrons håb bliver til skamme.  
      Kongen i Gaza går til grunde,  
      ingen sidder på tronen i Ashkalon,  
       v6  en bastard sidder på tronen i Ashdod.  
      Jeg tilintetgør filistrenes hovmod;  
       v7  jeg fjerner blodet fra deres mund,  
      river det ækle kød ud af deres gab.  
      Også de skal tilfalde vor Gud  
      og blive som en slægt i Juda;  
      Ekron bliver som jebusitterne.  
       v8  Jeg slår lejr omkring mit hus  
      som værn mod dem, der rykker frem og rykker tilbage;  
      aldrig mere skal en tyran rykke frem imod dem.  
      Nu har jeg set det med egne øjne!

       v9  Bryd ud i jubel, Zions datter,  
      råb af fryd, Jerusalems datter!  
      Se, din konge kommer til dig,  
      retfærdig og sejrrig,  
      sagtmodig, ridende på et æsel,  
      på en æselhoppes føl.  
       v10  Jeg tilintetgør vognene i Efraim  
      og hestene i Jerusalem,  
      krigsbuerne skal tilintetgøres.  
      Han udråber fred til folkene,  
      han hersker fra hav til hav  
      og fra floden til jordens ender.

       v11  For dit pagtsblods skyld  
      slipper jeg dine fanger løs  
      fra cisternen, hvor der ikke er vand.  
       v12  Vend tilbage til borgen,  
      I fanger, der har håb!  
      I dag er der en, der forkynder:  
      »Jeg giver dig igen i dobbelt mål.«  
       v13  For jeg spænder Juda som en bue,  
      lægger Efraim på som pil,  
      jeg slynger dine sønner, Zion,  
      som spyd mod dine sønner, Javan;  
      jeg gør dig til et krigersværd.  
       v14  Over dem viser Herren sig,  
      hans pil farer ud som lynet;  
      Gud Herren støder i hornet,  
      han kommer i stormen fra syd.  
       v15  Hærskarers Herre beskytter dem;  
      de æder og tramper på slyngesten,  
      de drikker og larmer som af vin;  
      de er fyldt med blod som offerskålen, som alterets hjørner.  
       v16  Herren deres Gud vil frelse dem på den dag,  
      de er hans hjord, hans folk,  
      ja, de er funklende juveler i hans land.  
       v17  Hvor er det godt og skønt:  
      Kornet får de unge mænd  
      og vinen de unge piger til at trives.

### Zak 10

       v1  Bed Herren om regn  
      ved forårstid.  
      Herren skaber uvejrsskyer,  
      han sender styrtregn  
      og giver menneskene  
      korn på marken.  
       v2  Men husguderne fører ond tale,  
      spåmændene ser løgnesyner,  
      fortæller deres falske drømme,  
      og deres trøst er tom.  
      Derfor måtte folket drage omkring som får  
      og lide nød, for de havde ingen hyrde.

       v3  Mod hyrderne flammer min vrede op,  
      og bukkene vil jeg straffe.  
      Men Hærskarers Herre tager sig af sin hjord, Judas hus,  
      han gør dem til sin prægtige stridshest.  
       v4  Derfra kommer hjørnesten og teltpløk,  
      derfra kommer krigsbue,  
      derfra udgår hver hersker.  
       v5  De bliver som helte i krigen,  
      der tramper fjenden ned som gadeskarn.  
      De kæmper, for Herren er med dem,  
      mens rytterne bliver til skamme.  
       v6  Jeg giver styrke til Judas hus,  
      og Josefs hus vil jeg frelse.  
      Jeg viser dem barmhjertighed og fører dem tilbage,  
      som havde jeg aldrig forstødt dem.  
      Ja, jeg er Herren deres Gud,  
      jeg vil bønhøre dem.  
       v7  Efraim skal blive som helte,  
      deres hjerte glædes som af vin.  
      Deres sønner skal se det og glædes,  
      deres hjerte skal juble over Herren.  
       v8  Jeg fløjter ad dem og samler dem,  
      jeg befrier dem, og de bliver så mange, som de var.  
       v9  Sår jeg dem ud blandt folkene,  
      husker de mig i det fjerne;  
      sammen med deres sønner skal de leve,  
      og de skal vende tilbage.  
       v10  Jeg fører dem tilbage fra Egypten  
      og samler dem fra Assyrien;  
      jeg bringer dem til Gilead og Libanon,  
      og der bliver ikke plads nok til dem.

       v11  Han går gennem det truende hav  
      og slår dets bølger,  
      alle Nilens strømme tørrer ud.  
      Assyriens stolthed styrtes,  
      Egyptens scepter viger.  
       v12  Jeg styrker dem ved Herren,  
      og de skal vandre i hans navn,  
      siger Herren.

### Zak 11

       v1  Luk dørene op, Libanon,  
      så ilden kan fortære dine cedertræer.  
       v2  Du skal jamre, enebærtræ,  
      for cedertræet er faldet,  
      og de herlige træer er tilintetgjort;  
      I skal jamre, Bashans ege,  
      for den tætte skov er fældet.  
       v3  Hør, hyrderne jamrer,  
      for deres prægtige hjord er tilintetgjort;  
      hør, løverne brøler,  
      for Jordans tætte krat er tilintetgjort.

#### Den gode og den slette hyrde

v4  Dette siger Herren min Gud: Vogt slagtefårene! v5  De, der køber dem, slagter dem uden at føle skyld; de, der sælger dem, tænker: »Lovet være Herren, jeg er blevet rig!« Deres hyrder skåner dem ikke. v6  For jeg vil ikke længere skåne landets indbyggere, siger Herren. Jeg prisgiver dem til hinanden og til deres konge. De skal lægge landet i grus, og jeg redder ikke nogen fra dem.

v7  Jeg vogtede så slagtefårene for fårehandlerne. Jeg tog mig to stave, den ene kaldte jeg Skønhed, den anden Bånd; og så vogtede jeg fårene. v8  Jeg fjernede de tre hyrder i en og samme måned. Men jeg mistede tålmodigheden med dem, og de foragtede også mig. v9  Så sagde jeg: »Jeg vil ikke vogte jer længere! De, der skal dø, kan dø; de, der skal forsvinde, kan forsvinde; resten kan æde hinanden.« v10  Så tog jeg min stav, Skønhed, og brækkede den for at bryde den pagt, jeg havde sluttet med alle folkene. v11  Den blev brudt samme dag, og fårehandlerne, der holdt øje med mig, forstod, at det var Herrens befaling. v12  Jeg sagde til dem: »Hvis I synes, så giv mig min løn, og hvis ikke, kan I lade være!« De afvejede da min løn, tredive sekel sølv. v13  Herren sagde til mig: »Kast den hen til støberen, den kostelige pris, de har vurderet mig til.« Og jeg tog de tredive sekel og kastede dem hen til støberen i Herrens hus. v14  Så brækkede jeg den anden stav, Bånd, for at bryde broderskabet mellem Juda og Israel.

v15  Herren sagde til mig: Udstyr dig nu som en uduelig hyrde. v16  For nu lader jeg en hyrde fremstå i landet. De forsvundne skal han ikke tage sig af, de savnede skal han ikke opsøge, de lemlæstede skal han ikke helbrede, og de sunde dyr skal han ikke skaffe føde. Han spiser kødet af de fede dyr og spalter deres klove.

       v17  Ve den slette hyrde,  
      der forlader fårene!  
      Et sværd imod hans arm  
      og imod hans højre øje!  
      Hans arm skal visne  
      og hans højre øje blindes!

### Zak 12

#### Jerusalems kommende herlighed

v1  Et profetudsagn. Herrens ord om Israel.

Dette siger Herren, som spændte himlen ud og grundlagde jorden, og som dannede menneskets ånd i dets indre:

v2  Se, jeg gør Jerusalem til et berusende bæger for alle de omboende folk; også Juda vil blive ramt, når Jerusalem belejres. v3  På den dag gør jeg Jerusalem til en tung sten for alle folkene; de, der forsøger at løfte den, vil rive sig til blods. Så samles alle jordens folk mod byen.

v4  På den dag, siger Herren, slår jeg alle hestene med vanvid og rytterne med sindssyge. Jeg vil rette mit blik mod Judas hus, men alle folkenes heste slår jeg med blindhed. v5  Da skal Judas slægter tænke: »Jerusalems indbyggere får deres styrke fra Hærskarers Herre, deres Gud.« v6  På den dag gør jeg Judas slægter til et ildbækken i træstykker og til en flammende fakkel i neg. De skal fortære alle de omboende folk til højre og venstre; men Jerusalem skal blive liggende, hvor den ligger, i Jerusalem. v7  Først vil Herren frelse Judas telte; Davids hus' herlighed og Jerusalems indbyggeres herlighed må ikke blive større end Judas.

v8  På den dag beskytter Herren Jerusalems indbyggere, og de, der snubler, skal på den dag være som David, og Davids hus skal være som Gud, som Herrens engel foran dem.

v9  På den dag agter jeg at udrydde alle de folkeslag, som rykker imod Jerusalem; v10  men over Davids hus og Jerusalems indbyggere vil jeg udgyde nådens og bønnens ånd, og de skal se hen til mig, ham de har gennemboret. De skal holde dødsklage over ham, ligesom man klager over sin eneste søn, og holde bitter sorg over ham, ligesom man sørger over sin førstefødte. v11  På den dag skal klagen i Jerusalem blive lige så stor som klagen over Hadad-Rimmon i Megiddos dal. v12  Landet skal klage, hver slægt for sig: Davidslægten for sig, og dens kvinder for sig; Natanslægten for sig, og dens kvinder for sig; v13  Levislægten for sig, og dens kvinder for sig; Shim'islægten for sig, og dens kvinder for sig; v14  alle de øvrige slægter, hver slægt for sig, og deres kvinder for sig.

### Zak 13

v1  På den dag åbnes der for Davids hus og for Jerusalems indbyggere en kilde, som skal rense for synd og urenhed.

v2  På den dag, siger Hærskarers Herre, udsletter jeg afgudernes navne fra landet, og de skal ikke længere nævnes. Også profeterne og den urene ånd fjerner jeg fra landet. v3  Når nogen i fremtiden profeterer, vil hans far og mor, hans forældre, sige til ham: »Du skal dø, fordi du taler løgn i Herrens navn!« Og hans far og mor, hans forældre, vil hugge ham ned, fordi han har profeteret.

v4  På den dag skal profeterne blive til skamme over deres syner, når de profeterer. De skal ikke klæde sig i lodden kappe og bedrage folk. v5  Men de skal sige: »Jeg er ikke profet, jeg er agerdyrker; jeg har dyrket jord fra min ungdom.« v6  Spørger man ham: »Hvad er det for sår, du har på brystet?« svarer han: »Det er dem, jeg har fået i mine elskeres hus.«

       v7  Vågn op, sværd! imod min hyrde,  
      mod den mand, der står mig nær,  
      siger Hærskarers Herre.  
      Slå hyrden ned, så fårene spredes,  
      jeg vender min hånd mod de mindste.

v8  I hele landet, siger Herren, skal to tredjedele tilintetgøres og omkomme, og en tredjedel skal blive tilbage.

       v9  Den tredjedel lægger jeg i ilden,  
      jeg lutrer dem, som man lutrer sølv,  
      og prøver dem, som man prøver guld.  
      De skal påkalde mit navn,  
      og jeg vil svare dem.  
      Jeg siger: »De er mit folk,«  
      og de svarer: »Herren er min Gud.«

### Zak 14

       v1  Se, der kommer en dag, Herrens dag,  
      da byttet, de har røvet hos dig, fordeles.  
       v2  Da samler jeg alle folkeslag  
      til krig imod Jerusalem;  
      byen bliver indtaget,  
      husene udplyndret,  
      kvinderne voldtaget.  
      Halvdelen af byen må gå i landflygtighed,  
      men resten af folket skal ikke udryddes fra byen.  
       v3  Herren vil rykke ud til angreb på disse folkeslag,  
      som når han angriber på kampens dag.

v4  På den dag skal han stå på Oliebjerget, som ligger øst for Jerusalem.

Oliebjerget skal spaltes i to dele fra øst til vest, så der dannes en meget stor dal. Den ene halvdel af bjerget skal rykke mod nord, den anden mod syd, v5  og I skal flygte ind i min bjergdal – dalen når indtil Asal – ja, flygte, som I flygtede for jordskælvet, dengang Uzzija var konge i Juda.

      Da kommer Herren min Gud  
      og alle de hellige med ham.  
       v6  På den dag skal der hverken være hede  
      eller kulde og frost.  
       v7  Der skal være én lang dag  
      – Herren kender den –  
      ikke dag og nat;  
      selv ved aftenstid  
      skal det være lyst.  
       v8  På den dag skal levende vand  
      strømme ud fra Jerusalem,  
      halvdelen ud i havet i øst  
      og halvdelen ud i havet i vest  
      både sommer og vinter.  
       v9  Da skal Herren være konge  
      over hele jorden;  
      på den dag  
      skal Herren være én  
      og hans navn være ét.

v10  Hele landet skal blive som Araba-lavningen, fra Geba til Rimmon i Sydlandet. Men Jerusalem skal knejse dér, hvor det lå, fra Benjamin-porten til stedet, hvor den tidligere port, Hjørneporten, var, og fra Hanan'el-tårnet til de kongelige vinperser. v11  Der skal bo folk i byen; den skal ikke længere være bandlyst, men Jerusalems indbyggere skal bo i tryghed.

v12  Med denne plage vil Herren ramme alle de folkeslag, der fører krig imod Jerusalem: Deres kød skal rådne, mens de endnu står oprejst, øjnene skal rådne i øjenhulerne, og tungen skal rådne i munden på dem.

       v13  På den dag sender Herren  
      en vældig rædsel over dem;  
      de griber fat i hinanden  
      og kæmper indbyrdes;  
       v14  selv Juda skal kæmpe mod Jerusalem.  
      Og rigdommen samles sammen fra alle de omboende folk,  
      guld, sølv og klæder i store mængder.

v15  Den samme plage skal ramme heste og muldyr, kameler og æsler og alt det kvæg, der er i deres lejre.

v16  Men alle, der er tilbage af de folkeslag, der rykker imod Jerusalem, skal drage derop år efter år og tilbede kongen, Hærskarers Herre, og fejre løvhyttefesten. v17  Hvis nogen af jordens slægter ikke drager op til Jerusalem og tilbeder kongen, Hærskarers Herre, skal der ikke falde regn over dem. v18  Hvis Egyptens slægt ikke drager derop, skal de rammes af den plage, som Herren rammer de folk med, der ikke drager op for at fejre løvhyttefesten. v19  Det skal være straffen over Egypten og over alle de andre folk, der ikke drager op for at fejre løvhyttefesten.

v20  På den dag skal der på hestenes bjælder stå Helliget Herren, og gryderne i Herrens tempel skal være som offerskålene foran alteret. v21  Hver gryde i Jerusalem og i Juda skal helliges Hærskarers Herre, og alle, der kommer for at ofre, skal bruge dem til at koge i.

På den dag skal der ikke længere komme kana'anæere i Hærskarers Herres tempel.

------------------------------------------------------------------------

## Malakias’ Bog

### Mal 1

v1  Et profetudsagn. Herrens ord til Israel ved Malakias.

#### Herren hader Edom og elsker Israel

       v2  Jeg elsker jer, siger Herren.  
      I spørger: »Hvordan elsker du os?«  
      Esau er jo Jakobs bror, siger Herren,  
      men jeg elsker Jakob  
       v3  og hader Esau.  
      Hans bjergland gør jeg til ødemark,  
      jeg giver hans arvelod til ørkenens sjakaler.  
       v4  Når Edom siger: Vi er knust,  
      men vi genopbygger ruinerne,  
      så siger Hærskarers Herre:  
      Lad dem bygge! Men jeg river ned!  
      Man skal kalde dem gudløshedens land,  
      det folk, Herren for evigt er vred på.  
       v5  Med egne øjne skal I se det, og I skal sige: Herren er stor!  
      ud over Israels grænser.

#### Dom over præsterne

       v6  En søn ærer sin far  
      og en træl sin herre.  
      Men er jeg far,  
      hvor er da min ære?  
      Og er jeg herre,  
      hvor er da frygten for mig?  
      Sådan siger Hærskarers Herre  
      til jer præster, der ringeagter mit navn.  
      I spørger: »Hvordan ringeagter vi dit navn?«  
       v7  I bringer uren føde på mit alter!  
      I spørger: »Hvordan gør vi dig uren?«  
      Det gør I, når I siger:  
      »Herrens bord må man godt ringeagte!«  
       v8  Når I bringer blinde dyr som ofre,  
      er det så ikke noget ondt?  
      Når I bringer halte og syge dyr,  
      er det så ikke noget ondt?  
      Prøv at bringe det til din statholder!  
      Tror du, han vil tage nådigt imod dig  
      og vise dig velvilje?  
      siger Hærskarers Herre.  
       v9  Men formild dog Gud,  
      så han kan være os nådig!  
      Når det er jer, det kommer fra,  
      vil han så vise jer velvilje?  
      siger Hærskarers Herre.  
       v10  Gid en af jer ville lukke døren,  
      så I ikke tændte min alterild forgæves.  
      Jeg bryder mig ikke om jer,  
      siger Hærskarers Herre,  
      og jeres offergave tager jeg ikke imod.

v11  Fra øst til vest er mit navn stort blandt folkene. Overalt bliver der tændt offerild og bragt rene offergaver i mit navn, for mit navn er stort blandt folkene, siger Hærskarers Herre. v12  Men I vanhelliger det, når I siger: »Herrens bord er urent, og hans føde må man godt ringeagte.« v13  I siger: »Hvilket besvær!« og blæser på det, siger Hærskarers Herre. I kommer med stjålne dyr og med de halte og syge og bringer dem som offergave. Skulle jeg tage imod det fra jer? siger Herren. v14  Forbandet den bedrager, der har lovet Herren et handyr af sin hjord, men i stedet ofrer et lemlæstet dyr. For jeg er en stor konge, siger Hærskarers Herre, og mit navn frygtes blandt folkene.

### Mal 2

v1  Denne befaling gælder jer præster: v2  Hvis I ikke adlyder og ikke lægger jer på sinde at give mit navn ære, siger Hærskarers Herre, sender jeg forbandelsen over jer og gør jeres velsignelse til forbandelse; ja, jeg gør den til forbandelse, fordi I ikke lægger jer det på sinde. v3  Derfor truer jeg jeres afkom, og jeg kaster skarn i ansigtet på jer, skarnet fra jeres festofferdyr, og med det skal man bære jer bort. v4  Så vil I forstå, at jeg har sendt denne befaling til jer, for at min pagt med Levi skal stå ved magt, siger Hærskarers Herre.

       v5  Min pagt med ham var,  
      at jeg gav ham livet og freden,  
      og at han skulle frygte mig  
      og skælve for mit navn.  
       v6  Fra hans mund kom sand belæring,  
      der fandtes ikke uret på hans læber.  
      I fred og retfærdighed levede han med mig,  
      og han førte mange væk fra synd.  
       v7  For præstens læber tager vare på kundskab,  
      og af hans mund søger man belæring.  
      For han er Hærskarers Herres sendebud.  
       v8  Men I veg bort fra vejen,  
      ved jeres belæring fik I mange til at snuble,  
      og I brød Levipagten,  
      siger Hærskarers Herre.  
       v9  Derfor gør jeg jer foragtede,  
      ringeagtede af hele folket,  
      fordi I ikke følger mine veje,  
      men gør forskel på folk, når I lærer.

#### Fordømmelse af blandede ægteskaber og skilsmisse

       v10  Har vi ikke alle den samme fader?  
      Er det ikke den samme Gud, der har skabt os?  
      Hvorfor er vi da troløse mod hinanden  
      og bryder vore fædres pagt?  
       v11  Juda er troløs,  
      afskyelige handlinger  
      begår de i Israel og Jerusalem.  
      For Juda har krænket den helligdom, Herren elsker,  
      og taget en fremmed guds datter til hustru.

v12  Herren vil udrydde den, der gør dette, som våger og svarer i Jakobs telte, og som bringer offergave til Hærskarers Herre.

       v13  Desuden gør I dette:  
      I dækker Herrens alter med tårer,  
      med gråd og suk,  
      så han ikke mere vender sig mod offeret  
      og tager nådigt imod jeres gaver.  
       v14  I spørger: »Hvorfor?«  
      Fordi Herren var vidne  
      mellem dig og din ungdoms hustru,  
      som du er troløs imod,  
      skønt hun er bundet til dig som ægtehustru.

v15  Dette gør ingen, så længe han er i live. Men hvad søger han da? Guds sæd! Men I skal vogte jer, så længe I lever, og ingen skal være troløs imod sin ungdoms hustru.

       v16  Hvis nogen fatter modvilje mod sin hustru og sender hende bort,  
      siger Herren, Israels Gud,  
      så dækker han sin klædning med uret,  
      siger Hærskarers Herre.  
      I skal vogte jer, så længe I lever,  
      og ikke være troløse.

#### Herren kommer til dom

v17  I plager Herren med jeres ord.

      I spørger: »Hvordan plager vi ham?«  
      Det gør I, når I siger:  
      »Enhver, der handler ondt,  
      er god i Herrens øjne;  
      dem holder han af,«  
      eller: »Hvor er dommens Gud?«

### Mal 3

v1  Se, jeg sender min engel,

      han skal bane vejen for mig.  
      Herren, som I søger,  
      kommer med ét til sit tempel,  
      pagtsenglen, som I længes efter, kommer,  
      siger Hærskarers Herre.  
       v2  Hvem kan udholde den dag, han kommer?  
      Hvem kan bestå, når han viser sig?  
      Han er som ilden i smelteovnen,  
      som den lud, man bruger til blegning.

v3  Han sidder og smelter sølvet og renser det. Han renser levitterne og lutrer dem som guld og sølv, så de på rette vis kan frembære offergaver til Herren. v4  Da skal Judas og Jerusalems offergave være Herren til behag som i ældgamle dage, i fortids år.

       v5  Nu kommer jeg til jer og holder dom,  
      jeg træder snart frem som vidne  
      mod troldmænd og horkarle,  
      mod dem, der sværger falsk,  
      mod dem, der unddrager daglejeren hans løn,  
      og dem, der afviser den fremmede,  
      enken og den faderløse.  
      Men mig frygter de ikke,  
      siger Hærskarers Herre.

#### Formaning til redelighed med afgifterne

v6  Jeg, Herren, er ikke blevet en anden,

      men I er ikke holdt op med at være Jakobs sønner!  
       v7  Siden jeres fædres dage er I veget fra mine love;  
      I holdt dem ikke.  
      Vend om til mig,  
      så vil jeg vende om til jer,  
      siger Hærskarers Herre.  
      I spørger: »Hvordan skal vi vende om?«  
       v8  Kan et menneske bedrage Gud,  
      siden I vil bedrage mig?  
      I spørger: »Hvordan bedrager vi dig?«  
      Med tiende og afgifter.  
       v9  Forbandet skal I være,  
      når I bedrager mig,  
      det gælder hele folket.  
       v10  Bring hele jeres tiende til forrådskammeret,  
      så der kan være føde i mit hus.  
      Sæt mig på en prøve,  
      om ikke jeg åbner himlens vinduer for jer  
      og udøser velsignelse uden mål over jer,  
      siger Hærskarers Herre.  
       v11  Jeg skræmmer æderne,  
      så de ikke ødelægger jordens afgrøde for jer,  
      og vinstokken ikke slår fejl på marken,  
      siger Hærskarers Herre.  
       v12  Da skal alle folkene prise jer lykkelige,  
      fordi I har et dejligt land,  
      siger Hærskarers Herre.

#### Herrens dag til dom og frelse

       v13  Det er hårde ord, I bruger mod mig,  
      siger Herren.  
      I spørger: »Hvad har vi sagt om dig?«  
       v14  I siger: »Det er nytteløst at tjene Gud.  
      Hvad opnår vi ved at holde hans bud  
      og gå sørgeklædt  
      for Hærskarers Herres ansigt?  
       v15  Nej, de overmodige  
      vil vi nu prise lykkelige;  
      de klarer sig godt, skønt de handler ugudeligt,  
      de sætter Gud på prøve og kommer godt fra det.«

v16  De, der frygter Herren, talte dengang med hinanden, og Herren lyttede opmærksomt. Der blev skrevet en bog, for at Herren skulle erindre dem, der frygter ham og agter hans navn.

       v17  Den dag jeg griber ind, siger Hærskarers Herre,  
      skal de være min ejendom;  
      jeg vil skåne dem,  
      som en far skåner den søn, der tjener ham.  
       v18  Da kan I atter skelne retfærdig fra uretfærdig,  
      ham, der tjener Gud, fra ham, der ikke gør det.  
       v19  Nu kommer den dag, der brænder som en ovn;  
      da bliver alle de overmodige  
      og alle, der handler ugudeligt, til strå.  
      Dagen, der kommer, skal sætte ild til dem,  
      siger Hærskarers Herre,  
      så der hverken bliver rod eller grene tilbage.  
       v20  Men for jer, der frygter mit navn,  
      skal retfærdighedens sol stråle frem,  
      under dens vinger er der helbredelse.  
      I skal komme ud og springe omkring  
      som fedekalve;  
       v21  I skal trampe de ugudelige ned,  
      så de bliver som støv under jeres fødder,  
      den dag jeg griber ind,  
      siger Hærskarers Herre.

#### Profeten Elias skal komme

       v22  Husk min tjener Moses' lov,  
      som jeg gav ham på Horeb,  
      lovbudene og retsreglerne  
      for hele Israel.  
       v23  Se, jeg sender  
      profeten Elias til jer,  
      før Herrens dag kommer,  
      den store og frygtelige.  
       v24  Han skal vende fædres hjerte til deres sønner  
      og sønners hjerte til deres fædre,  
      så jeg ikke skal komme  
      og slå landet med forbandelse.
