---
layout: page
title: Det nye testamente
---

Matt: [1](#matt-1) [2](#matt-2) [3](#matt-3) [4](#matt-4) [5](#matt-5) [6](#matt-6) [7](#matt-7) [8](#matt-8) [9](#matt-9) [10](#matt-10) [11](#matt-11) [12](#matt-12) [13](#matt-13) [14](#matt-14) [15](#matt-15) [16](#matt-16) [17](#matt-17) [18](#matt-18) [19](#matt-19) [20](#matt-20) [21](#matt-21) [22](#matt-22) [23](#matt-23) [24](#matt-24) [25](#matt-25) [26](#matt-26) [27](#matt-27) [28](#matt-28)  
Mark: [1](#mark-1) [2](#mark-2) [3](#mark-3) [4](#mark-4) [5](#mark-5) [6](#mark-6) [7](#mark-7) [8](#mark-8) [9](#mark-9) [10](#mark-10) [11](#mark-11) [12](#mark-12) [13](#mark-13) [14](#mark-14) [15](#mark-15) [16](#mark-16)  
Luk: [1](#luk-1) [2](#luk-2) [3](#luk-3) [4](#luk-4) [5](#luk-5) [6](#luk-6) [7](#luk-7) [8](#luk-8) [9](#luk-9) [10](#luk-10) [11](#luk-11) [12](#luk-12) [13](#luk-13) [14](#luk-14) [15](#luk-15) [16](#luk-16) [17](#luk-17) [18](#luk-18) [19](#luk-19) [20](#luk-20) [21](#luk-21) [22](#luk-22) [23](#luk-23) [24](#luk-24)  
Joh: [1](#joh-1) [2](#joh-2) [3](#joh-3) [4](#joh-4) [5](#joh-5) [6](#joh-6) [7](#joh-7) [8](#joh-8) [9](#joh-9) [10](#joh-10) [11](#joh-11) [12](#joh-12) [13](#joh-13) [14](#joh-14) [15](#joh-15) [16](#joh-16) [17](#joh-17) [18](#joh-18) [19](#joh-19) [20](#joh-20) [21](#joh-21)  
ApG: [1](#apg-1) [2](#apg-2) [3](#apg-3) [4](#apg-4) [5](#apg-5) [6](#apg-6) [7](#apg-7) [8](#apg-8) [9](#apg-9) [10](#apg-10) [11](#apg-11) [12](#apg-12) [13](#apg-13) [14](#apg-14) [15](#apg-15) [16](#apg-16) [17](#apg-17) [18](#apg-18) [19](#apg-19) [20](#apg-20) [21](#apg-21) [22](#apg-22) [23](#apg-23) [24](#apg-24) [25](#apg-25) [26](#apg-26) [27](#apg-27) [28](#apg-28)  
Rom: [1](#rom-1) [2](#rom-2) [3](#rom-3) [4](#rom-4) [5](#rom-5) [6](#rom-6) [7](#rom-7) [8](#rom-8) [9](#rom-9) [10](#rom-10) [11](#rom-11) [12](#rom-12) [13](#rom-13) [14](#rom-14) [15](#rom-15) [16](#rom-16)  
1 Kor: [1](#1-kor-1) [2](#1-kor-2) [3](#1-kor-3) [4](#1-kor-4) [5](#1-kor-5) [6](#1-kor-6) [7](#1-kor-7) [8](#1-kor-8) [9](#1-kor-9) [10](#1-kor-10) [11](#1-kor-11) [12](#1-kor-12) [13](#1-kor-13) [14](#1-kor-14) [15](#1-kor-15) [16](#1-kor-16)  
2 Kor: [1](#2-kor-1) [2](#2-kor-2) [3](#2-kor-3) [4](#2-kor-4) [5](#2-kor-5) [6](#2-kor-6) [7](#2-kor-7) [8](#2-kor-8) [9](#2-kor-9) [10](#2-kor-10) [11](#2-kor-11) [12](#2-kor-12) [13](#2-kor-13)  
Gal: [1](#gal-1) [2](#gal-2) [3](#gal-3) [4](#gal-4) [5](#gal-5) [6](#gal-6)  
Ef: [1](#ef-1) [2](#ef-2) [3](#ef-3) [4](#ef-4) [5](#ef-5) [6](#ef-6)  
Fil: [1](#fil-1) [2](#fil-2) [3](#fil-3) [4](#fil-4)  
Kol: [1](#kol-1) [2](#kol-2) [3](#kol-3) [4](#kol-4)  
1 Thess: [1](#1-thess-1) [2](#1-thess-2) [3](#1-thess-3) [4](#1-thess-4) [5](#1-thess-5)  
2 Thess: [1](#2-thess-1) [2](#2-thess-2) [3](#2-thess-3)  
1 Tim: [1](#1-tim-1) [2](#1-tim-2) [3](#1-tim-3) [4](#1-tim-4) [5](#1-tim-5) [6](#1-tim-6)  
2 Tim: [1](#2-tim-1) [2](#2-tim-2) [3](#2-tim-3) [4](#2-tim-4)  
Tit: [1](#tit-1) [2](#tit-2) [3](#tit-3)  
Filem: [1](#filem-1)  
Hebr: [1](#hebr-1) [2](#hebr-2) [3](#hebr-3) [4](#hebr-4) [5](#hebr-5) [6](#hebr-6) [7](#hebr-7) [8](#hebr-8) [9](#hebr-9) [10](#hebr-10) [11](#hebr-11) [12](#hebr-12) [13](#hebr-13)  
Jak: [1](#jak-1) [2](#jak-2) [3](#jak-3) [4](#jak-4) [5](#jak-5)  
1 Pet: [1](#1-pet-1) [2](#1-pet-2) [3](#1-pet-3) [4](#1-pet-4) [5](#1-pet-5)  
2 Pet: [1](#2-pet-1) [2](#2-pet-2) [3](#2-pet-3)  
1 Joh: [1](#1-joh-1) [2](#1-joh-2) [3](#1-joh-3) [4](#1-joh-4) [5](#1-joh-5)  
2 Joh: [1](#2-joh-1)  
3 Joh: [1](#3-joh-1)  
Jud: [1](#jud-1)  
Åb: [1](#åb-1) [2](#åb-2) [3](#åb-3) [4](#åb-4) [5](#åb-5) [6](#åb-6) [7](#åb-7) [8](#åb-8) [9](#åb-9) [10](#åb-10) [11](#åb-11) [12](#åb-12) [13](#åb-13) [14](#åb-14) [15](#åb-15) [16](#åb-16) [17](#åb-17) [18](#åb-18) [19](#åb-19) [20](#åb-20) [21](#åb-21) [22](#åb-22)

-----------------------------------------------------------------------

## Matthæusevangeliet

### Matt 1

#### Jesu slægt

**1** Slægtsbog for Jesus Kristus, Davids søn, Abrahams søn.

**2** Abraham blev far til Isak, Isak til Jakob, og Jakob til Juda og hans brødre. **3** Juda blev med Tamar far til Peres og Zera, Peres blev far til Hesron, Hesron til Ram, **4** Ram til Amminadab, Amminadab til Nakshon, og Nakshon til Salmon. **5**  Salmon blev med Rahab far til Boaz, Boaz blev med Ruth far til Obed, Obed blev far til Isaj, **6** og Isaj blev far til kong David.

David blev med Urias' hustru far til Salomo, **7** Salomo blev far til Rehabeam, Rehabeam til Abija, Abija til Asaf, **8** Asaf til Joshafat, Joshafat til Joram, Joram til Uzzija, **9** Uzzija til Jotam, Jotam til Akaz, Akaz til Hizkija, **10** Hizkija til Manasse, Manasse til Amos, Amos til Josija, **11** og Josija til Jekonja og hans brødre under bortførelsen til Babylon.

**12** Efter bortførelsen til Babylon blev Jekonja far til Shealtiel, Shealtiel til Zerubbabel, **13** Zerubbabel til Abiud, Abiud til Eljakim, Eljakim til Azor, **14** Azor til Sadok, Sadok til Akim, Akim til Eliud, **15** Eliud til Eleazar, Eleazar til Mattan, Mattan til Jakob **16** og Jakob til Josef, Marias mand. Hun fødte Jesus, som kaldes Kristus.

**17** I alt er der altså fra Abraham indtil David fjorten slægtled, fra David indtil bortførelsen til Babylon fjorten slægtled, fra bortførelsen til Babylon og indtil Kristus fjorten slægtled.

#### Jesu fødsel

**18** Med Jesu Kristi fødsel gik det sådan til: Hans mor Maria var forlovet med Josef, men før de havde været sammen, viste det sig, at hun var blevet med barn ved Helligånden. **19** Hendes mand Josef var retsindig og ønskede ikke at bringe hende i vanry, men besluttede at skille sig fra hende i al stilhed. **20** Mens han tænkte på dette, se, da viste Herrens engel sig for ham i en drøm og sagde: »Josef, Davids søn, vær ikke bange for at tage Maria til dig som hustru; for det barn, hun venter, er undfanget ved Helligånden. **21** Hun skal føde en søn, og du skal give ham navnet Jesus; for han skal frelse sit folk fra deres synder.«

**22** Alt dette skete, for at det skulle opfyldes, som Herren har talt ved profeten, der siger: **23** »Se, jomfruen skal blive med barn og føde en søn, og de skal give ham navnet Immanuel« – det betyder: Gud med os. **24** Da Josef var vågnet op af søvnen, gjorde han, som Herrens engel havde befalet ham, og tog hende til sig som sin hustru. **25** Men han lå ikke med hende, før hun fødte sin søn. Og han gav ham navnet Jesus.

### Matt 2

#### De vise mænd

**1** Da Jesus var født i Betlehem i Judæa i kong Herodes' dage, se, da kom der nogle vise mænd fra Østerland til Jerusalem **2** og spurgte: »Hvor er jødernes nyfødte konge? For vi har set hans stjerne gå op og er kommet for at tilbede ham.« **3** Da kong Herodes hørte det, blev han forfærdet, og hele Jerusalem med ham. **4** Og han sammenkaldte alle ypperstepræsterne og folkets skriftkloge og spurgte dem, hvor Kristus skulle fødes. **5** De svarede ham: »I Betlehem i Judæa. For således er der skrevet ved profeten:

> **6** Du, Betlehem i Judas land,  
> du er på ingen måde den mindste blandt Judas fyrster.  
> Fra dig skal der udgå en hersker,  
> som skal vogte mit folk, Israel.«

**7** Så tilkaldte Herodes i al hemmelighed de vise mænd og forhørte dem indgående om, hvornår stjernen havde vist sig. **8** Og han sendte dem til Betlehem og sagde: »Gå hen og spørg jer nøje for om barnet; og når I har fundet det, så giv mig besked, for at også jeg kan komme og tilbede det.« **9** Da de havde hørt på kongen, tog de af sted, og se, stjernen, som de havde set gå op, gik foran dem, indtil den stod stille over det sted, hvor barnet var. **10** Da de så stjernen, var deres glæde meget stor. **11** Og de gik ind i huset og så barnet hos dets mor Maria, og de faldt ned og tilbad det, og de åbnede for deres gemmer og frembar gaver til det, guld, røgelse og myrra. **12** Men i drømme fik de en åbenbaring om ikke at tage tilbage til Herodes, og de vendte hjem til deres land ad en anden vej.

#### Flugten til Egypten

**13** Da de var rejst, se, da viser Herrens engel sig i en drøm for Josef og siger: »Stå op, tag barnet og dets mor med dig og flygt til Egypten, og bliv dér, indtil jeg siger til. For Herodes vil søge efter barnet for at slå det ihjel.« **14** Og han stod op, og mens det endnu var nat, tog han barnet og dets mor med sig og drog til Egypten. **15** Og dér blev han, indtil Herodes var død, for at det skulle opfyldes, som Herren har talt ved profeten, der siger: »Fra Egypten kaldte jeg min søn.«

#### Barnemordet i Betlehem

**16** Da Herodes nu indså, at han var blevet narret af de vise mænd, blev han rasende; og i Betlehem og i hele dens omegn lod han alle drenge på to år og derunder myrde, ud fra den tid, han havde fået opgivet af de vise mænd. **17** Da opfyldtes det, som var talt ved profeten Jeremias, der siger:
      **18** *I Rama høres råb,
      gråd og megen klage;
      Rakel græder over sine børn,
      hun vil ikke lade sig trøste,
      for de er ikke mere.*

#### Hjemkomsten fra Egypten

**19** Da Herodes var død, se, da viser Herrens engel sig i en drøm for Josef i Egypten **20** og siger: »Stå op, tag barnet og dets mor med dig og drag til Israels land. For de, der stræbte barnet efter livet, er døde.« **21** Og han stod op, tog barnet og dets mor med sig og kom til Israels land. **22** Da han hørte, at Arkelaos var blevet konge i Judæa efter sin far Herodes, turde han ikke tage dertil. Men han fik i drømme en åbenbaring om at rejse til Galilæa, **23** og dér bosatte han sig i en by, der hedder Nazaret, for at det skulle opfyldes, som er talt ved profeterne, at han skulle kaldes nazaræer.

### Matt 3

#### Johannes Døber i Judæas ørken

**1** I de dage træder Johannes Døber frem og prædiker i Judæas ørken: **2** »Omvend jer, for Himmeriget er kommet nær!« **3** Det er ham, der er talt om ved profeten Esajas, der siger:
      *Der er en, der råber i ørkenen:
      Ban Herrens vej,
      gør hans stier jævne!*
**4** Johannes bar klæder af kamelhår og havde et læderbælte om livet, og hans føde var græshopper og vildhonning. **5** Da drog Jerusalem og hele Judæa og hele Jordanegnen ud til ham, **6** og de blev døbt af ham i Jordanfloden, idet de bekendte deres synder.

**7** Men da han så, at mange af farisæerne og saddukæerne kom for at blive døbt af ham, sagde han til dem: »Øgleyngel, hvem har bildt jer ind, at I kan flygte fra den kommende vrede? **8** Så bær da den frugt, som omvendelsen kræver, **9** og tro ikke, at I kan sige ved jer selv: Vi har Abraham til fader. For jeg siger jer: Gud kan opvække børn til Abraham af stenene dér. **10** Øksen ligger allerede ved træernes rod, og hvert træ, som ikke bærer god frugt, hugges om og kastes i ilden.

**11** Jeg døber jer med vand til omvendelse; men han, som kommer efter mig, er stærkere end jeg, og jeg er ikke værdig til at bære på hans sko. Han skal døbe jer med Helligånden og ild. **12** Han har sin kasteskovl i hånden, og han skal rydde sin tærskeplads og samle sin hvede i lade, men avnerne skal han brænde i en ild, der aldrig slukkes.«

#### Jesu dåb

**13** Da kommer Jesus fra Galilæa til Johannes ved Jordan for at blive døbt af ham. **14** Men Johannes ville hindre ham i det og sagde: »Jeg trænger til at blive døbt af dig, og du kommer til mig?« **15** Men Jesus svarede ham: »Lad det nu ske! For således bør vi opfylde al retfærdighed.« Så føjede han ham. **16** Men da Jesus var døbt, steg han straks op fra vandet, og se, himlene åbnede sig over ham, og han så Guds ånd dale ned ligesom en due og komme over sig; **17** og der lød en røst fra himlene: »Det er min elskede søn, i ham har jeg fundet velbehag!«

### Matt 4

#### Jesu fristelse i ørkenen

**1** Så blev Jesus af Ånden ført ud i ørkenen for at fristes af Djævelen. **2** Og da han havde fastet i fyrre dage og fyrre nætter, led han til sidst sult. **3** Og fristeren kom og sagde til ham: »Hvis du er Guds søn, så sig, at stenene her skal blive til brød.« **4** Men han svarede: »Der står skrevet: ›Mennesket skal ikke leve af brød alene, men af hvert ord, der udgår af Guds mund.‹ « **5** Da tog Djævelen ham med til den hellige by, stillede ham på templets tinde **6** og sagde til ham: »Hvis du er Guds søn, så styrt dig ned. For der står skrevet:
      *Han vil give sine engle befaling,
      og de skal bære dig på hænder,
      så du ikke støder din fod på nogen sten.«*
**7** Jesus sagde til ham: »Der står også skrevet: ›Du må ikke udæske Herren din Gud.‹ « **8** Igen tog Djævelen ham med sig, denne gang til et meget højt bjerg, og viste ham alle verdens riger og deres herlighed **9** og sagde til ham: »Alt dette vil jeg give dig, hvis du vil kaste dig ned og tilbede mig.« **10** Da svarede Jesus ham: »Vig bort, Satan! For der står skrevet: ›Du skal tilbede Herren din Gud og tjene ham alene.‹ « **11** Da forlod Djævelen ham, og se, der kom engle og sørgede for ham.

#### Jesus i Galilæa

**12** Da Jesus hørte, at Johannes var blevet sat i fængsel, drog han bort til Galilæa. **13** Men han forlod Nazaret og kom og bosatte sig i Kapernaum ved søen, i Zebulons og Naftalis land, **14** for at det skulle opfyldes, som er talt ved profeten Esajas, der siger:
      **15** *Zebulons land og Naftalis land,
      Vejen langs Havet, Landet på den anden side af Jordan
      og Folkeslagenes Galilæa,*
      **16** *det folk, der sad i mørket,
      har set et stort lys,
      og de, der sad i dødens land og skygge,
      for dem brød lyset frem.*
**17** Fra da af begyndte Jesus at prædike: »Omvend jer, for Himmeriget er kommet nær!«

#### De første disciple kaldes

**18** Da Jesus gik langs Galilæas Sø, så han to brødre, Simon kaldet Peter og hans bror Andreas, i færd med at kaste net i søen; for de var fiskere. **19** Han sagde til dem: »Kom og følg mig, så vil jeg gøre jer til menneskefiskere.« **20** De lod straks garnene være og fulgte ham. **21** Da han gik videre, så han to andre brødre, Jakob, Zebedæus' søn, og hans bror Johannes, i båden sammen med deres far Zebedæus i færd med at ordne deres garn. Han kaldte på dem, **22** og de forlod straks båden og deres far og fulgte ham.

#### Jesus prædiker og helbreder

**23** Jesus gik omkring i hele Galilæa, underviste i deres synagoger, prædikede evangeliet om Riget og helbredte al sygdom og lidelse blandt folket. **24** Og rygtet om ham nåede ud i hele Syrien, og de kom til ham med alle, der led af forskellige sygdomme og var plaget af lidelser, og med besatte, månesyge og lamme, og han helbredte dem. **25** Og store folkeskarer fulgte ham fra Galilæa og Dekapolis, Jerusalem og Judæa og fra den anden side af Jordan.

### Matt 5

#### Bjergprædikenen (kapitel 5-7)

**1** Da Jesus så skarerne, gik han op på bjerget og satte sig, og hans disciple kom hen til ham. **2** Og han tog til orde og lærte dem:

#### Saligprisningerne

**3** »Salige er de fattige i ånden,
      for Himmeriget er deres.
       **4** Salige er de, som sørger,
      for de skal trøstes.
       **5** Salige er de sagtmodige,
      for de skal arve jorden.
       **6** Salige er de, som hungrer og tørster efter retfærdigheden,
      for de skal mættes.
       **7** Salige er de barmhjertige,
      for de skal møde barmhjertighed.
       **8** Salige er de rene af hjertet,
      for de skal se Gud.
       **9** Salige er de, som stifter fred,
      for de skal kaldes Guds børn.
       **10** Salige er de, som forfølges på grund af retfærdighed,
      for Himmeriget er deres.
**11** Salige er I, når man på grund af mig håner jer og forfølger jer og lyver jer alt muligt ondt på. **12** Fryd jer og glæd jer, for jeres løn er stor i himlene; således har man også forfulgt profeterne før jer.

#### Jordens salt og verdens lys

**13** I er jordens salt. Men hvis saltet mister sin kraft, hvad skal det så saltes med? Det duer ikke til andet end at smides ud og trampes ned af mennesker. **14** I er verdens lys. En by, der ligger på et bjerg, kan ikke skjules. **15** Man tænder heller ikke et lys og sætter det under en skæppe, men i en stage, så det lyser for alle i huset. **16** Således skal jeres lys skinne for mennesker, så de ser jeres gode gerninger og priser jeres fader, som er i himlene.

#### Om loven

**17** Tro ikke, at jeg er kommet for at nedbryde loven eller profeterne. Jeg er ikke kommet for at nedbryde, men for at opfylde. **18** Sandelig siger jeg jer: Før himmel og jord forgår, skal ikke det mindste bogstav eller en eneste tøddel forgå af loven, før alt er sket. **19** Den, der bryder blot ét af de mindste bud og lærer mennesker at gøre det samme, skal kaldes den mindste i Himmeriget. Men den, der holder det og lærer andre at gøre det, skal kaldes stor i Himmeriget. **20** For jeg siger jer: Hvis jeres retfærdighed ikke langt overgår de skriftkloges og farisæernes, kommer I slet ikke ind i Himmeriget.

#### Om vrede

**21** I har hørt, at der er sagt til de gamle: ›Du må ikke begå drab,‹ og: ›Den, der begår drab, skal kendes skyldig af domstolen.‹ **22** Men jeg siger jer: Enhver, som bliver vred på sin broder, skal kendes skyldig af domstolen; den, der siger: Raka! til sin broder, skal kendes skyldig af Det store Råd; den, der siger: Tåbe! skal dømmes til Helvedes ild. **23** Når du derfor bringer din gave til alteret og dér kommer i tanker om, at din broder har noget mod dig, **24** så lad din gave blive ved alteret og gå først hen og forlig dig med din broder; så kan du komme og bringe din gave. **25** Skynd dig at blive enig med din modpart, mens du er på vej sammen med ham, så din modpart ikke overgiver dig til dommeren og dommeren igen til fangevogteren, og du kastes i fængsel. **26** Sandelig siger jeg dig: Du slipper ikke ud derfra, før du har betalt den sidste øre.

#### Om ægteskabsbrud

**27** I har hørt, at der er sagt: ›Du må ikke bryde et ægteskab.‹ **28** Men jeg siger jer: Enhver, som kaster et lystent blik på en andens hustru, har allerede begået ægteskabsbrud med hende i sit hjerte. **29** Hvis dit højre øje bringer dig til fald, så riv det ud og kast det fra dig; for du er bedre tjent med, at et af dine lemmer går tabt, end med, at hele dit legeme kastes i Helvede. **30** Og hvis din højre hånd bringer dig til fald, så hug den af og kast den fra dig; for du er bedre tjent med at miste et af dine lemmer, end at hele dit legeme kommer i Helvede.

#### Om skilsmisse

**31** Der er sagt: ›Den, der skiller sig fra sin hustru, skal give hende et skilsmissebrev.‹ **32** Men jeg siger jer: Enhver, som skiller sig fra sin hustru af anden grund end utugt, forvolder, at der begås ægteskabsbrud med hende, og den, der gifter sig med en fraskilt kvinde, begår ægteskabsbrud.

#### Om at sværge

**33** I har også hørt, at der er sagt til de gamle: ›Du må ikke sværge falsk,‹ og: ›Du skal holde, hvad du har svoret Herren.‹ **34** Men jeg siger jer: I må slet ikke sværge, hverken ved himlen, for den er Guds trone, **35** eller ved jorden, for den er hans fodskammel, eller ved Jerusalem, for det er den store konges by. **36** Du må heller ikke sværge ved dit hoved, for du kan ikke gøre et eneste hår hvidt eller sort. **37** Men i jeres tale skal et ja være et ja og et nej være et nej. Hvad der er ud over det, er af det onde.

#### Om gengældelse

**38** I har hørt, at der er sagt: ›Øje for øje og tand for tand.‹ **39** Men jeg siger jer, at I ikke må sætte jer til modværge mod den, der vil jer noget ondt. Men slår nogen dig på din højre kind, så vend også den anden til. **40** Og vil nogen ved rettens hjælp tage din kjortel, så lad ham også få kappen. **41** Og vil nogen tvinge dig til at følge ham én mil, så gå to mil med ham. **42** Giv den, der beder dig; og vend ikke ryggen til den, der vil låne af dig.

#### Om fjendekærlighed

**43** I har hørt, at der er sagt: ›Du skal elske din næste og hade din fjende.‹ **44** Men jeg siger jer: Elsk jeres fjender og bed for dem, der forfølger jer, **45** for at I må være jeres himmelske faders børn; for han lader sin sol stå op over onde og gode og lader det regne over retfærdige og uretfærdige. **46** Hvis I kun elsker dem, der elsker jer, hvad løn kan I så vente? Det gør tolderne også. **47** Og hvis I kun hilser på jeres brødre, hvad særligt gør I så? Det gør hedningerne også. **48** Så vær da fuldkomne, som jeres himmelske fader er fuldkommen!

### Matt 6

#### Om almisse

**1** Pas på, at I ikke viser jeres retfærdighed for øjnene af mennesker for at blive set af dem, for så får I ingen løn hos jeres fader, som er i himlene. **2** Når du giver almisse, så lad ikke blæse i basun for dig, som hyklerne gør det i synagoger og på gader for at prises af mennesker. Sandelig siger jeg jer: De har fået deres løn. **3** Når du giver almisse, må din venstre hånd ikke vide, hvad din højre gør, **4** for at din almisse kan gives i det skjulte. Og din fader, som ser i det skjulte, skal lønne dig.

#### Om bøn

**5** Og når I beder, må I ikke være som hyklerne, der ynder at stå og bede i synagoger og på gadehjørner for at vise sig for mennesker. Sandelig siger jeg jer: De har fået deres løn. **6** Men når du vil bede, så gå ind i dit kammer og luk din dør og bed til din fader, som er i det skjulte. Og din fader, som ser i det skjulte, skal lønne dig.

**7** Når I beder, så lad ikke munden løbe, som hedningerne gør, fordi de tror, at de bønhøres for deres mange ord. **8** Dem må I ikke ligne. Jeres fader ved, hvad I trænger til, endnu før I beder ham om det.

#### Fadervor

**9** Derfor skal I bede således:
      *Vor Fader, du som er i himlene!
      Helliget blive dit navn,*
      **10** *komme dit rige,
      ske din vilje
      som i himlen således også på jorden;*
       **11** *giv os i dag vort daglige brød,*
       **12** *og forlad os vor skyld, som også vi forlader vore skyldnere,*
       **13** *og led os ikke ind i fristelse,
      men fri os fra det onde.
       For dit er Riget og magten og æren i evighed! Amen.*
**14** For tilgiver I mennesker deres overtrædelser, vil jeres himmelske fader også tilgive jer. **15** Men tilgiver I ikke mennesker, vil jeres fader heller ikke tilgive jeres overtrædelser.

#### Om faste

**16** Når I faster, må I ikke gå med dyster mine som hyklerne. For de gør deres ansigt ukendeligt, for at det skal være kendeligt for mennesker, at de faster. Sandelig siger jeg jer: De har fået deres løn. **17** Men når du faster, så salv dit hoved og vask dit ansigt, **18** så du ikke faster synligt for mennesker, men for din fader, som er i det skjulte. Og din fader, som ser i det skjulte, skal lønne dig.

#### Skatten i himlen

**19** Saml jer ikke skatte på jorden, hvor møl og rust fortærer, og hvor tyve bryder ind og stjæler. **20** Men saml jer skatte i himlen, hvor hverken møl eller rust fortærer, og hvor tyve ikke bryder ind og stjæler. **21** For hvor din skat er, dér vil også dit hjerte være.

#### Legemets lys

**22** Øjet er legemets lys. Er dit øje klart, er hele dit legeme lyst; **23** men er dit øje mat, er hele dit legeme mørkt. Hvis nu lyset i dig er mørke – hvilket mørke!

#### Om bekymringer

**24** Ingen kan tjene to herrer. Han vil enten hade den ene og elske den anden eller holde sig til den ene og ringeagte den anden. I kan ikke tjene både Gud og mammon.

**25** Derfor siger jeg jer: Vær ikke bekymrede for jeres liv, hvordan I får noget at spise og drikke, eller for, hvordan I får tøj på kroppen. Er livet ikke mere end maden, og legemet mere end klæderne? **26** Se himlens fugle; de sår ikke og høster ikke og samler ikke i lade, og jeres himmelske fader giver dem føden. Er I ikke langt mere værd end de? **27** Hvem af jer kan lægge en dag til sit liv ved at bekymre sig? **28** Og hvorfor bekymrer I jer for klæder? Læg mærke til, hvordan markens liljer gror; de arbejder ikke og spinder ikke. **29** Men jeg siger jer: End ikke Salomo i al sin pragt var klædt som en af dem. **30** Klæder Gud således markens græs, som står i dag og i morgen kastes i ovnen, hvor meget snarere så ikke jer, I lidettroende? **31** I må altså ikke være bekymrede og spørge: Hvordan får vi noget at spise og drikke? Eller: Hvordan får vi tøj på kroppen? **32** Alt dette søger hedningerne jo efter, og jeres himmelske fader ved, at I trænger til alt dette. **33** Men søg først Guds rige og hans retfærdighed, så skal alt det andet gives jer i tilgift. **34** Så vær da ikke bekymrede for dagen i morgen; dagen i morgen skal bekymre sig for det, der hører den til. Hver dag har nok i sin plage.

### Matt 7

#### Om at dømme andre

**1** Døm ikke, for at I ikke selv skal dømmes. **2** For den dom, I dømmer med, skal I selv dømmes med, og det mål, I måler med, skal I selv få tilmålt med. **3** Hvorfor ser du splinten i din broders øje, men lægger ikke mærke til bjælken i dit eget øje? **4** Eller hvordan kan du sige til din broder: Lad mig tage splinten ud af dit øje! og så er der en bjælke i dit eget øje? **5** Hykler, tag først bjælken ud af dit eget øje; så kan du se klart nok til at tage splinten ud af din broders øje.

#### Perler for svin

**6** Giv ikke hunde det hellige, og kast ikke jeres perler for svin, for at de ikke skal trampe dem ned med deres ben og så vende sig om og sønderrive jer.

#### Om bønhørelse

**7** Bed, så skal der gives jer; søg, så skal I finde; bank på, så skal der lukkes op for jer. **8** For enhver, som beder, får; og den, som søger, finder; og den, som banker på, lukkes der op for. **9** Eller hvem af jer vil give sin søn en sten, når han beder om et brød, **10** eller give ham en slange, når han beder om en fisk? **11** Når da I, som er onde, kan give jeres børn gode gaver, hvor meget snarere vil så ikke jeres fader, som er i himlene, give gode gaver til dem, der beder ham!

#### Den gyldne regel

**12** Derfor: Alt, hvad I vil, at mennesker skal gøre mod jer, det skal I også gøre mod dem. Sådan er loven og profeterne.

#### Den snævre port

**13** Gå ind ad den snævre port; for vid er den port, og bred er den vej, der fører til fortabelsen, og der er mange, der går ind ad den. **14** Hvor snæver er ikke den port, og hvor trang er ikke den vej, der fører til livet, og der er få, som finder den!

#### Om falske profeter

**15** Tag jer i agt for de falske profeter, der kommer til jer i fåreklæder, men indeni er glubske ulve. **16** På deres frugter kan I kende dem. Plukker man druer af tjørn eller figner af tidsler? **17** Sådan bærer ethvert godt træ gode frugter, og det dårlige træ dårlige frugter. **18** Et godt træ kan ikke bære dårlige frugter, og et dårligt træ kan ikke bære gode frugter. **19** Ethvert træ, som ikke bærer god frugt, hugges om og kastes i ilden. **20** I kan altså kende dem på deres frugter.

**21** Ikke enhver, som siger: Herre, Herre! til mig, skal komme ind i Himmeriget, men kun den, der gør min himmelske faders vilje. **22** Mange vil den dag sige til mig: Herre, Herre! Har vi ikke profeteret i dit navn, og har vi ikke uddrevet dæmoner i dit navn, og har vi ikke gjort mange mægtige gerninger i dit navn? **23** Og da vil jeg sige dem, som det er: Jeg har aldrig kendt jer. Bort fra mig, I som begår lovbrud!

#### Lignelsen om huset på klippen og huset på sand

**24** Derfor: Enhver, som hører disse ord og handler efter dem, skal ligne en klog mand, der har bygget sit hus på klippen. **25** Og skybruddet kom, og floderne steg, og stormene suste og ramte det hus. Men det faldt ikke, for dets grund var lagt på klippen. **26** Men enhver, som hører disse ord og ikke handler efter dem, skal ligne en tåbe, der har bygget sit hus på sand. **27** Og skybruddet kom, og floderne steg, og stormene suste og slog imod det hus. Og det faldt, og dets fald var stort.«

#### Jesu myndighed

**28** Da Jesus var færdig med denne tale, var skarerne slået af forundring over hans lære; **29** for han underviste dem som en, der har myndighed, og ikke som deres skriftkloge.

### Matt 8

#### Helbredelsen af en spedalsk

**1** Da Jesus var kommet ned fra bjerget, fulgte store folkeskarer ham. **2** Og se, en spedalsk kom og kastede sig ned for ham og sagde: »Herre, hvis du vil, kan du gøre mig ren.« **3** Jesus rakte hånden ud, rørte ved ham og sagde: »Jeg vil, bliv ren!« Og straks blev han renset for sin spedalskhed. **4** Men Jesus sagde til ham: »Se til, at du ikke siger det til nogen; men gå hen og bliv undersøgt af præsten, og bring den offergave, Moses har fastsat, som et vidnesbyrd for dem.«

#### Officeren i Kapernaum

**5** Da Jesus gik ind i Kapernaum, kom en officer hen og bad ham: **6** »Herre, min tjener ligger lammet derhjemme og lider forfærdeligt.« **7** Han sagde til ham: »Jeg vil komme og helbrede ham.« **8** Men officeren sagde: »Herre, jeg er for ringe til, at du går ind under mit tag. Men sig blot et ord, så vil min tjener blive helbredt. **9** Jeg er jo selv en mand under kommando og har soldater under mig. Siger jeg til én: Gå! så går han, og til en anden: Kom! så kommer han, og til min tjener: Gør det og det! så gør han det.« **10** Da Jesus hørte det, undrede han sig og sagde til dem, der fulgte ham: »Sandelig siger jeg jer: Så stor en tro har jeg ikke fundet hos nogen i Israel. **11** Jeg siger jer: Mange skal komme fra øst og vest og sidde til bords med Abraham og Isak og Jakob i Himmeriget, **12** men Rigets egne børn skal kastes ud i mørket udenfor. Dér skal der være gråd og tænderskæren.« **13** Men til officeren sagde Jesus: »Gå, det skal ske dig, som du troede!« Og hans tjener blev helbredt i samme time.

#### Helbredelsen af Peters svigermor og andre syge

**14** Og Jesus kom ind i Peters hus og så, at hans svigermor lå med feber. **15** Han tog hendes hånd, og feberen forlod hende, og hun stod op og sørgede for ham.

**16** Da det blev aften, bragte de mange besatte hen til ham, og han drev ånderne ud ved sit ord og helbredte alle de syge, **17** for at det skulle opfyldes, som er talt ved profeten Esajas, der siger:
      *Han tog vore lidelser,
      han bar vore sygdomme.*

#### Efterfølgelsens vilkår

**18** Da Jesus så, at der var en folkeskare omkring ham, befalede han, at de skulle tage over til den anden bred. **19** Og en skriftklog kom til ham og sagde: »Mester, jeg vil følge dig, hvor du end går hen.« **20** Men Jesus sagde til ham: »Ræve har huler, og himlens fugle har reder, men Menneskesønnen har ikke et sted at hvile sit hoved.« **21** En anden af hans disciple sagde: »Herre, giv mig lov til først at gå hen og begrave min far.« **22** Men Jesus sagde til ham: »Følg mig, og lad de døde begrave deres døde.«

#### Stormen på søen

**23** Jesus gik om bord i en båd, og hans disciple fulgte ham. **24** Da blev der et voldsomt uvejr på søen, så båden skjultes af bølgerne. Men han sov. **25** Og de kom hen og vækkede ham og sagde: »Herre, frels os! Vi går under!« **26** Men han sagde til dem: »Hvorfor er I bange, I lidettroende?« Da rejste han sig og truede ad storm og sø, og det blev helt blikstille. **27** Men folk undrede sig og sagde: »Hvem er han, siden både storm og sø adlyder ham?«

#### De besatte i gadarenernes land

**28** Da Jesus var kommet over til den anden bred til gadarenernes land, kom to besatte hen imod ham; de kom fra gravhulerne og var så farlige, at ingen kunne komme forbi ad den vej. **29** De råbte og sagde: »Hvad har vi med dig at gøre, du Guds søn! Er du kommet her for at pine os før tiden?« **30** Et stykke borte gik der en stor flok svin og fandt føde; **31** og dæmonerne bad ham: »Driver du os ud, så send os i den flok svin.« **32** Han sagde: »Gå!« og de fór ud og over i svinene; og hele flokken styrtede ud over skrænten ned i søen og omkom i vandet. **33** Men svinehyrderne løb deres vej og kom ind til byen og fortalte alt, også det om de besatte. **34** Så gik hele byen ud for at møde Jesus, og da de traf ham, bad de ham om at forlade deres egn.

### Matt 9

#### Helbredelsen af den lamme i Kapernaum

**1** Og Jesus gik om bord i en båd og satte over til sin egen by. **2** Og se, der kom nogle til ham med en lam, der lå på en seng. Da Jesus så deres tro, sagde han til den lamme: »Vær frimodig, søn, dine synder tilgives dig.« **3** Men nogle af de skriftkloge sagde ved sig selv: »Han spotter Gud.« **4** Jesus så, hvad de tænkte, og sagde: »Hvorfor tænker I ondt i jeres hjerte? **5** Hvad er det letteste, at sige: Dine synder tilgives dig, eller at sige: Rejs dig og gå? **6** Men for at I kan vide, at Menneskesønnen har myndighed på jorden til at tilgive synder« – da siger han til den lamme: »Rejs dig, tag din seng og gå hjem!« **7** Og han rejste sig og gik hjem. **8** Da folkeskarerne så det, blev de grebet af frygt og priste Gud, der havde givet mennesker en sådan myndighed.

#### Matthæus kaldes til discipel

**9** Og da Jesus gik videre derfra, så han en mand, som hed Matthæus, sidde ved toldboden, og han sagde til ham: »Følg mig!« Og han rejste sig og fulgte ham.

**10** Mens Jesus sad til bords i huset, kom der mange toldere og syndere og sad til bords med ham og hans disciple. **11** Da farisæerne så det, spurgte de hans disciple: »Hvorfor spiser jeres mester sammen med toldere og syndere?« **12** Men da Jesus hørte det, sagde han: »De raske har ikke brug for læge, det har de syge. **13** Gå hen og lær, hvad det vil sige: ›Barmhjertighed ønsker jeg, ikke slagtoffer.‹ Jeg er ikke kommet for at kalde retfærdige, men syndere.«

#### Ung vin på nye lædersække

**14** Da kom Johannes' disciple hen til ham og spurgte: »Hvorfor faster vi og farisæerne så meget, men dine disciple faster ikke?« **15** Jesus svarede dem: »Kan brudesvendene sørge, så længe brudgommen er sammen med dem? Men der kommer dage, da brudgommen er taget fra dem, og så skal de faste. **16** Ingen sætter en lap af ukrympet stof på en gammel kappe; for så river lappen den i stykker, og hullet bliver værre. **17** Man fylder heller ikke ung vin på gamle lædersække; for så sprænges sækkene, og vinen går til spilde, og sækkene ødelægges. Nej, man fylder ung vin på nye sække, så bevares begge dele.«

#### Helbredelsen af synagogeforstanderens datter og af kvinden med blødninger

**18** Mens han talte til dem om dette, kom der en synagogeforstander og kastede sig ned for ham og sagde: »Min datter er lige død. Men kom og læg din hånd på hende, så vil hun leve.« **19** Jesus rejste sig og fulgte med ham sammen med sine disciple.

**20** Men se, en kvinde, der i tolv år havde lidt af blødninger, nærmede sig Jesus bagfra og rørte ved kvasten på hans kappe. **21** For hun sagde ved sig selv: »Bare jeg rører ved hans kappe, bliver jeg frelst.« **22** Jesus vendte sig om, så hende og sagde: »Vær frimodig, datter, din tro har frelst dig.« Og fra det øjeblik var kvinden frelst.

**23** Da Jesus kom til synagogeforstanderens hus og så fløjtespillerne og skaren, der larmede, **24** sagde han: »Gå væk! Pigen er ikke død, hun sover.« De lo ad ham; **25** men da skaren var jaget bort, gik han ind og tog hendes hånd, og pigen rejste sig op. **26** Og rygtet derom kom ud over hele den del af landet.

#### Helbredelsen af to blinde og af en besat

**27** Da Jesus gik videre derfra, fulgte to blinde efter ham; de råbte: »Forbarm dig over os, Davids søn!« **28** Da han var kommet hjem, kom de blinde hen til ham, og Jesus spurgte dem: »Tror I, at jeg kan gøre det?« De svarede: »Ja, Herre!« **29** Da rørte han ved deres øjne og sagde: »Det skal ske jer, som I tror.« **30** Og deres øjne åbnedes. Men Jesus talte strengt til dem og sagde: »Se til, at ingen får det at vide.« **31** Men de gik ud og spredte rygtet om ham i hele den del af landet.

**32** Da de var gået ud, kom der nogle til ham med en besat, der var stum. **33** Jesus drev dæmonen ud, og den stumme kunne tale. Folkeskarerne undrede sig og sagde: »Aldrig før er noget lignende set i Israel.« **34** Men farisæerne sagde: »Det er ved dæmonernes fyrste, han uddriver dæmoner.«

#### Høsten er stor

**35** Jesus gik omkring i alle byerne og landsbyerne, underviste i deres synagoger, prædikede evangeliet om Riget og helbredte al sygdom og lidelse. **36** Da han så folkeskarerne, ynkedes han over dem, for de var vanrøgtede og forkomne som får uden hyrde. **37** Da sagde han til sine disciple: »Høsten er stor, men arbejderne få. **38** Bed derfor høstens herre om at sende arbejdere ud til sin høst.«

### Matt 10

#### Udsendelsen af de tolv

**1** Jesus kaldte sine tolv disciple til sig og gav dem magt over urene ånder, så de kunne uddrive dem og helbrede al sygdom og lidelse. **2** Navnene på de tolv apostle er: Først Simon kaldet Peter, så hans bror Andreas, og Jakob, Zebedæus' søn, og hans bror Johannes, **3** Filip og Bartholomæus, Thomas og tolderen Matthæus, Jakob, Alfæus' søn, og Thaddæus, **4** Simon Kananæer og Judas Iskariot, han som forrådte ham.

#### Udsendelsestalen

**5** Disse tolv sendte Jesus ud og befalede dem: »Følg ikke vejen til hedningerne, og gå ikke ind i samaritanernes byer; **6** men gå derimod til de fortabte får af Israels hus. **7** Gå ud og prædik: Himmeriget er kommet nær! **8** Helbred syge, opvæk døde, gør spedalske rene, driv dæmoner ud. I har fået det for intet, giv det for intet. **9** Skaf jer ikke guld eller sølv eller kobber i jeres bælter, **10** heller ikke en taske til rejsen eller to kjortler eller sko eller stav. For en arbejder er sin føde værd. **11** Når I kommer ind i en by eller landsby, så spørg efter, hvem i den der er det værd, og dér skal I blive boende, til I rejser. **12** Når I kommer ind i et hus, så ønsk fred over det. **13** Er huset det værd, skal jeres fred komme over det, men er huset det ikke værd, skal jeres fred vende tilbage til jer selv. **14** Men vil nogen ikke tage imod jer eller høre jeres budskab, så forlad det hus eller den by og ryst støvet af jeres fødder. **15** Sandelig siger jeg jer: Det skal gå Sodomas og Gomorras land tåleligere på dommens dag end den by.

**16** Se, jeg sender jer ud som får blandt ulve. Vær derfor snilde som slanger og enfoldige som duer. **17** Tag jer i agt for mennesker! De skal udlevere jer til domstolene og piske jer i deres synagoger, **18** og I vil blive stillet for statholdere og konger på grund af mig, som et vidnesbyrd for dem og for hedningerne. **19** Men når de udleverer jer, så vær ikke bekymrede for, hvordan I skal tale, eller hvad I skal sige; for det skal blive givet jer i samme stund, hvad I skal sige. **20** For det er ikke jer, der taler, men det er jeres faders ånd, som taler gennem jer.

**21** En bror skal udlevere sin bror til døden, og en far sit barn, og børn skal rejse sig imod deres forældre og få dem dømt til døden. **22** Og I skal hades af alle på grund af mit navn. Men den, der holder ud til enden, skal frelses.

**23** Når de forfølger jer i én by, så flygt til den næste. Sandelig siger jeg jer: I når ikke til ende med Israels byer, før Menneskesønnen kommer.

**24** En discipel står ikke over sin mester, og en tjener ikke over sin herre. **25** Det må være nok for en discipel, når det går ham som hans mester, og for en tjener, når det går ham som hans herre. Har de kaldt husbonden Beelzebul, hvor meget snarere da ikke hans husfolk!

**26** Frygt derfor ikke for dem. For der er intet hemmeligt, som ikke skal åbenbares, og intet skjult, som ikke skal blive kendt. **27** Hvad jeg siger jer i mørket, skal I tale i lyset, og hvad der hviskes jer i øret, skal I prædike fra tagene. **28** Frygt ikke dem, der slår legemet ihjel, men ikke kan slå sjælen ihjel, men frygt derimod ham, der kan lade både sjæl og legeme gå fortabt i Helvede. **29** Sælges ikke to spurve for en skilling? Og ikke én af dem falder til jorden, uden at jeres fader er med den. **30** Men på jer er selv alle hovedhår talt. **31** Frygt derfor ikke, I er mere værd end mange spurve.

**32** Enhver, som kendes ved mig over for mennesker, vil jeg også kendes ved over for min fader, som er i himlene. **33** Men den, der fornægter mig over for mennesker, vil jeg også fornægte over for min fader, som er i himlene. **34** Tro ikke, at jeg er kommet for at bringe fred på jorden. Jeg er ikke kommet for at bringe fred, men sværd. **35** Jeg er kommet for at sætte splid mellem en mand og hans far, en datter og hendes mor, en svigerdatter og hendes svigermor, **36** og en mand får sine husfolk til fjender. **37** Den, der elsker far eller mor mere end mig, er mig ikke værd, og den, der elsker søn eller datter mere end mig, er mig ikke værd. **38** Og den, der ikke tager sit kors op og følger mig, er mig ikke værd. **39** Den, der har reddet sit liv, skal miste det, og den, der har mistet sit liv på grund af mig, skal redde det.

**40** Den, der tager imod jer, tager imod mig, og den, der tager imod mig, tager imod ham, som har udsendt mig. **41** Den, der tager imod en profet, fordi det er en profet, skal få løn som en profet, og den, der tager imod en retfærdig, fordi det er en retfærdig, skal få løn som en retfærdig. **42** Og den, der giver en af disse små blot et bæger koldt vand at drikke, fordi det er en discipel, sandelig siger jeg jer: Han skal ikke gå glip af sin løn.«

### Matt 11

**1** Da Jesus var færdig med at give sine tolv disciple disse befalinger, gik han bort derfra for at undervise og prædike i deres byer.

#### Johannes Døbers spørgsmål og Jesu svar

**2** Da Johannes i fængslet hørte om Kristi gerninger, sendte han bud med sine disciple **3** og spurgte ham: »Er du den, som kommer, eller skal vi vente en anden?« **4** Jesus svarede dem: »Gå hen og fortæl Johannes, hvad I hører og ser: **5** Blinde ser, og lamme går, spedalske bliver rene, og døve hører, og døde står op, og evangeliet forkyndes for fattige. **6** Og salig er den, der ikke forarges på mig.«

#### Jesu tale om Johannes Døber

**7** Da de var gået, begyndte Jesus at tale til folkeskarerne om Johannes: »Hvad gik I ud i ørkenen for at se? Et siv, der svajer for vinden? **8** Nej, hvad gik I ud for at se? Et menneske i fornemme klæder? Se, de, der bærer fornemme klæder, findes i kongeslottene. **9** Nej, hvad gik I ud for at se? En profet? Ja, jeg siger jer, også mere end en profet. **10** Det er om ham, der står skrevet:
      *Se, jeg sender min engel foran dig,
      han skal bane din vej for dig.*
**11** Sandelig siger jeg jer: Blandt kvindefødte er der ikke fremstået nogen større end Johannes Døber. Men den mindste i Himmeriget er større end han. **12** Fra Johannes Døbers dage indtil nu er Himmeriget blevet stormet, og de fremstormende river det til sig. **13** For alle profeterne og loven har indtil Johannes været forudsigelser. **14** Og om I vil tage imod det: Han er Elias, som skulle komme. **15** Den, der har ører, skal høre!

**16** Men hvad skal jeg sammenligne denne slægt med? Den ligner børn, der sidder på torvet og råber til de andre: **17** Vi spillede på fløjte for jer, og I dansede ikke; vi sang klagesange, og I sørgede ikke. **18** For Johannes kom, han hverken spiste eller drak, og folk siger: Han er besat. **19** Og Menneskesønnen kom, han både spiser og drikker, og folk siger: Se den frådser og dranker, ven med toldere og syndere!« Dog, visdommen har fået ret ved sine gerninger.

#### Veråb over Galilæas byer

**20** Da begyndte Jesus at revse de byer, hvor de fleste af hans mægtige gerninger var sket, fordi de ikke havde omvendt sig: **21** »Ve dig, Korazin! Ve dig, Betsajda! For hvis de mægtige gerninger, der er sket i jer, var sket i Tyrus og Sidon, havde de for længst omvendt sig i sæk og aske. **22** Derfor siger jeg jer: Det skal gå Tyrus og Sidon tåleligere på dommens dag end jer. **23** Og du, Kapernaum, skal du ophøjes til himlen? I dødsriget skal du styrtes ned! For hvis de mægtige gerninger, der er sket i dig, var sket i Sodoma, havde den stået den dag i dag. **24** Derfor siger jeg jer: Det skal gå Sodomas land tåleligere på dommens dag end dig.«

#### Jesu fryderåb

**25** På den tid tog Jesus til orde og sagde: »Jeg priser dig, fader, himlens og jordens Herre, fordi du har skjult dette for vise og forstandige og åbenbaret det for umyndige; **26** ja, fader, for således var det din vilje. **27** Alt har min fader overgivet mig, og ingen kender Sønnen undtagen Faderen, og ingen kender Faderen undtagen Sønnen og den, som Sønnen vil åbenbare ham for.

**28** Kom til mig, alle I, som slider jer trætte og bærer tunge byrder, og jeg vil give jer hvile. **29** Tag mit åg på jer, og lær af mig, for jeg er sagtmodig og ydmyg af hjertet, så skal I finde hvile for jeres sjæle. **30** For mit åg er godt, og min byrde er let.«

### Matt 12

#### Aksplukningen på sabbatten

**1** På den tid kom Jesus på en sabbat forbi nogle kornmarker. Hans disciple blev sultne og begyndte at plukke aks og spise. **2** Da farisæerne så det, sagde de til ham: »Se, dine disciple gør noget, som det ikke er tilladt at gøre på en sabbat.« **3** Men han sagde til dem: »Har I ikke læst, hvad David gjorde, da han og hans mænd blev sultne, **4** hvordan han gik ind i Guds hus og de spiste af skuebrødene, som det hverken var ham eller hans mænd, men kun præsterne tilladt at spise? **5** Eller har I ikke læst i loven, at præsterne på selve sabbatten krænker sabbatten i templet og det uden at pådrage sig skyld? **6** Men jeg siger jer: Her er noget større end templet! **7** Havde I fattet, hvad det betyder: ›Barmhjertighed ønsker jeg, ikke slagtoffer,‹ havde I ikke fordømt de uskyldige. **8** For Menneskesønnen er herre over sabbatten.«

#### Helbredelsen af manden med den visne hånd

**9** Jesus gik videre derfra og kom ind i deres synagoge. **10** Og se, der var en mand med en vissen hånd. Og for at de kunne anklage Jesus, spurgte de: »Er det tilladt at helbrede på en sabbat?« **11** Men han sagde til dem: »Hvem af jer, der har et får, ville ikke gribe fat i det og trække det op, hvis det faldt i grøften på en sabbat? **12** Et menneske er dog meget mere værd end et får. Derfor er det tilladt at gøre noget godt på en sabbat.« **13** Da sagde han til manden: »Ræk din hånd frem!« Han rakte den frem, og den blev rask igen som den anden. **14** Men farisæerne gik ud og traf beslutning om at få ham slået ihjel.

#### Guds udvalgte tjener

**15** Da Jesus fik det at vide, drog han bort derfra, men store folkeskarer fulgte ham, og han helbredte dem alle. **16** Men han pålagde dem strengt, at de ikke måtte røbe ham, **17** for at det skulle opfyldes, som er talt ved profeten Esajas, der siger:
      **18** *Se min tjener, ham har jeg udvalgt,
      min elskede, i ham har jeg fundet velbehag.
      Jeg lader min ånd komme over ham,
      og han skal forkynde ret for folkene.*
      **19** *Han skændes ikke, han råber ikke,
      man hører ikke hans røst i gaderne.*
      **20** *Det knækkede rør sønderbryder han ikke,
      den osende væge slukker han ikke,
      til han har ført retten til sejr;*
      **21** *folkene håber på hans navn.*

#### Jesus og Beelzebul og bespottelse mod Helligånden

**22** Da blev en besat, der var blind og stum, ført hen til ham, og han helbredte den stumme, så han både kunne tale og se. **23** Alle folkeskarerne blev ude af sig selv og spurgte: »Mon han er Davidssønnen?« **24** Da farisæerne hørte det, sagde de: »Det kan kun være ved dæmonernes fyrste, Beelzebul, at han uddriver dæmonerne.« **25** Men da Jesus kendte deres tanker, sagde han til dem: »Ethvert rige i splid med sig selv lægges øde, og en by eller et hus i splid med sig selv kan ikke bestå. **26** Og hvis Satan uddriver Satan, er han kommet i splid med sig selv; hvordan kan hans rige så bestå? **27** Og hvis jeg driver dæmonerne ud ved Beelzebul, ved hvem uddriver jeres egne folk dem så? Derfor skal de være jeres dommere. **28** Men hvis det er ved Guds ånd, at jeg driver dæmonerne ud, så er Guds rige jo kommet til jer. **29** Eller hvordan kan nogen trænge ind i den stærkes hus og røve hans ejendele uden først at have bundet den stærke? Først da kan han plyndre hans hus.

**30** Den, der ikke er med mig, er imod mig, og den, der ikke samler med mig, spreder. **31** Derfor siger jeg jer: Al synd og bespottelse skal tilgives mennesker, men bespottelsen mod Ånden skal ikke tilgives. **32** Og den, der taler et ord imod Menneskesønnen, får tilgivelse, men den, der taler imod Helligånden, får ikke tilgivelse, hverken i denne verden eller i den kommende.

#### Træet og dets frugt

**33** Tag et træ: Enten er det godt, og så er dets frugt også god, eller det er dårligt, og så er dets frugt også dårlig. For et træ kendes på frugten. **34** Øgleyngel, hvordan skulle I, som er onde, kunne sige noget godt? For hvad hjertet er fuldt af, løber munden over med. **35** Et godt menneske tager gode ting frem af sit gode forråd, og et ondt menneske tager onde ting frem af sit onde forråd. **36** Men jeg siger jer: På dommens dag skal mennesker aflægge regnskab for ethvert tomt ord, de har talt. **37** På dine ord skal du frikendes, og på dine ord skal du fordømmes.«

#### Jonastegnet

**38** Da sagde nogle af de skriftkloge og farisæerne til ham: »Mester, vi vil se dig gøre et tegn.« **39** Men han svarede dem: »En ond og utro slægt kræver tegn, men den skal ikke få andet tegn end profeten Jonas' tegn. **40** For som Jonas var i bugen på havdyret i tre dage og tre nætter, sådan skal Menneskesønnen være i jordens skød i tre dage og tre nætter. **41** Mænd fra Nineve skal opstå ved dommen sammen med denne slægt og fordømme den, for de omvendte sig ved Jonas' prædiken, og se, her er mere end Jonas. **42** Og Sydens dronning skal opstå ved dommen sammen med denne slægt og fordømme den, for hun kom fra jordens fjerneste egne for at lytte til Salomos visdom, og se, her er mere end Salomo.

#### Den urene ånd vender tilbage

**43** Når den urene ånd er drevet ud af et menneske, flakker den om i øde egne og søger hvile, men finder den ikke. **44** Da siger den: Jeg vil vende tilbage til mit hus, som jeg er drevet ud af. Og når den kommer, finder den det ledigt, fejet og prydet. **45** Så går den ud og tager syv andre ånder med, værre end den selv, og de kommer og flytter ind dér. Og det sidste bliver værre for det menneske end det første. Sådan skal det også gå denne onde slægt.«

#### Jesu sande slægtninge

**46** Endnu mens Jesus talte til folkeskarerne, da stod hans mor og hans brødre udenfor og søgte at få ham i tale. **47** Og der var en, der sagde til ham: »Se, din mor og dine brødre står udenfor og vil tale med dig.« **48** Men han svarede ham, der sagde det til ham: »Hvem er min mor, og hvem er mine brødre?« **49** Og han pegede på sine disciple og sagde: »Se, her er min mor og mine brødre. **50** For den, der gør min himmelske faders vilje, er min bror og søster og mor.«

### Matt 13

#### Lignelsen om sædemanden

**1** Samme dag gik Jesus ud af huset og satte sig ved søen. **2** Og store skarer flokkedes om ham, så han måtte gå om bord og sætte sig i en båd, mens hele skaren stod på bredden. **3** Og han talte meget til dem i lignelser og sagde:

»Se, en sædemand gik ud for at så. **4** Og da han såede, faldt noget på vejen, og fuglene kom og åd det op. **5** Noget faldt på klippegrund, hvor der ikke var ret meget jord, og det kom straks op, fordi der kun var et tyndt lag jord; **6** men da solen kom højt på himlen, blev det svedet, og det visnede, fordi det ikke havde rod. **7** Noget faldt mellem tidsler, og tidslerne voksede op og kvalte det. **8** Men noget faldt i god jord og gav udbytte, noget hundrede, noget tres og noget tredive fold. **9** Den, der har ører, skal høre!«

**10** Disciplene kom hen til ham og spurgte: »Hvorfor taler du til dem i lignelser?« **11** Han svarede dem: »Jer er det givet at kende Himmerigets hemmeligheder, men de andre er det ikke givet. **12** For den, der har, til ham skal der gives, og han skal have overflod; men den, der ikke har, fra ham skal selv det tages, som han har. **13** Derfor taler jeg til dem i lignelser, fordi de ser og dog ikke ser, og hører og dog ikke hører og heller intet fatter. **14** På dem opfyldes den profeti af Esajas, der siger:
      *I skal høre og høre, men intet fatte,
      I skal se og se, men intet forstå.*
      **15** *For dette folks hjerte er dækket med fedt,
      og med ørerne hører de tungt,
      og deres øjne har de lukket til,
      for at de ikke skal se med øjnene,
      høre med ørerne og fatte med hjertet
      og vende om, så jeg må helbrede dem.*
**16** Salige er jeres øjne, fordi de ser, og jeres ører, fordi de hører. **17** For sandelig siger jeg jer: Mange profeter og retfærdige har længtes efter at se det, I ser, og fik det ikke at se, og høre det, I hører, og fik det ikke at høre.

**18** Så hør I da lignelsen om sædemanden. **19** Når et menneske hører ordet om Riget og ikke fatter det, kommer den Onde og røver det, der er sået i hans hjerte; det er det, som blev sået på vejen. **20** Det, som blev sået på klippegrund, det er ham, der straks tager imod ordet med glæde, når han hører det; **21** men han har ikke rod i sig, han holder kun ud en tid, og når der kommer trængsler eller forfølgelse på grund af ordet, falder han straks fra. **22** Det, som blev sået mellem tidsler, det er ham, der hører ordet, men denne verdens bekymring og rigdommens blændværk kvæler ordet, så det ikke bærer frugt. **23** Men det, som blev sået i den gode jord, det er ham, der hører ordet og fatter det og så bærer frugt og giver hundrede eller tres eller tredive fold.«

#### Lignelsen om ukrudtet i hveden og om sennepsfrøet og om surdejen

**24** Han fortalte dem en anden lignelse: »Himmeriget ligner en mand, der såede god sæd i sin mark. **25** Mens folkene sov, kom hans fjende og såede ukrudt i hveden og gik sin vej. **26** Da kornet skød op og satte kerne, kom også ukrudtet frem. **27** Husbondens folk kom så og spurgte: Herre, såede du ikke god sæd i din mark? Hvor kommer da ukrudtet fra? **28** Han svarede: Det har en fjende gjort. Folkene spørger ham så: Vil du have, at vi skal gå ud og luge det væk? **29** Han svarer dem: Nej, for når I luger ukrudtet væk, kommer I til at rykke hveden op sammen med det. **30** Lad blot begge dele gro side om side indtil høsten. Ved høsttid vil jeg så sige til høstfolkene: Tag først ukrudtet fra og bind det i knipper, så det kan brændes, men saml hveden i min lade.«

**31** Han fortalte dem en anden lignelse: »Himmeriget ligner et sennepsfrø, som en mand tog og såede i sin mark. **32** Det er mindre end alle andre frø, men når det vokser op, er det større end alle andre planter og bliver et helt træ, så himlens fugle kommer og bygger rede i dets grene.«

**33** Han fortalte dem en anden lignelse: »Himmeriget ligner en surdej, som en kvinde tog og kom i tre mål hvedemel, til det hele var gennemsyret.«

**34** Alt dette sagde Jesus i lignelser til skarerne, og han talte intet til dem undtagen i lignelser, **35** for at det skulle opfyldes, som er talt ved profeten, der siger:
      *Jeg vil åbne min mund med lignelser,
      jeg vil fremføre det, der har været skjult, siden verden blev grundlagt.*

**36** Da lod Jesus skarerne gå og gik hjem. Og hans disciple kom og bad ham: »Forklar os lignelsen om ukrudtet på marken.« **37** Han svarede: »Den, der sår den gode sæd, er Menneskesønnen, **38** marken er verden, og den gode sæd er Rigets børn. Men ukrudtet er den Ondes børn, **39** og fjenden, der såede det, er Djævelen. Høsten er verdens ende, og høstfolkene er engle. **40** Ligesom altså ukrudtet tages fra og brændes i ild, således skal det også gå ved verdens ende: **41** Menneskesønnen skal sende sine engle, og fra hans rige skal de tage alt det væk, som fører til frafald, og alle dem, der begår lovbrud, **42** og kaste dem i ovnen med ild. Dér skal der være gråd og tænderskæren. **43** Da skal de retfærdige skinne som solen i deres faders rige. Den, der har ører, skal høre!

#### Lignelsen om skatten og om perlen og om voddet

**44** Himmeriget ligner en skat, der lå skjult i en mark; en mand fandt den, men holdt det skjult, og i sin glæde går han hen og sælger alt, hvad han ejer, og køber den mark.

**45** Igen: Himmeriget ligner en købmand, der søgte efter smukke perler; **46** og da han fandt én særlig kostbar perle, gik han hen og solgte alt, hvad han ejede, og købte den.

**47** Igen: Himmeriget ligner et vod, der blev kastet i søen og samlede fisk af enhver art; **48** da det var fuldt, trak de det op på bredden og satte sig og samlede de gode fra i tønder og kastede de dårlige ud. **49** Således skal det gå ved verdens ende: Englene skal gå ud og skille de onde fra de retfærdige **50** og kaste dem i ovnen med ild. Dér skal der være gråd og tænderskæren. **51** Har I fattet alt dette?« De svarede: »Ja!« **52** Da sagde han til dem: »Derfor: Enhver skriftklog, der er blevet Himmerigets discipel, ligner en husbond, der tager nyt og gammelt frem fra sit forråd.«

#### Jesus i Nazaret

**53** Da Jesus var færdig med at fortælle disse lignelser, gik han bort derfra. **54** Og han kom til sin hjemby og underviste dem i deres synagoge, så de blev slået af forundring og spurgte: »Hvorfra har han denne visdom og kraften til at gøre mægtige gerninger? **55** Er det ikke tømrerens søn? Hedder hans mor ikke Maria og hans brødre Jakob og Josef og Simon og Judas? **56** Bor alle hans søstre ikke her hos os? Hvor har han så alt dette fra?« **57** Og de blev forarget på ham. Men Jesus sagde til dem: »En profet er ikke miskendt undtagen i sin hjemby og i sit hus.« **58** Og han gjorde ikke mange mægtige gerninger dér på grund af deres vantro.

### Matt 14

#### Johannes Døbers død

**1** På den tid hørte landsfyrsten Herodes rygtet om Jesus, **2** og han sagde til sine hoffolk: »Det er Johannes Døber! Han er stået op fra de døde, og derfor virker disse kræfter i ham.« **3** Herodes havde nemlig ladet Johannes gribe, lægge i lænker og sætte i fængsel på grund af Herodias, sin bror Filips hustru; **4** for Johannes havde sagt til ham: »Du har ikke lov til at have hende.« **5** Herodes ville også have ladet ham slå ihjel, men var bange for folk, for de anså Johannes for en profet.

**6** Men da Herodes fejrede fødselsdag, dansede Herodias' datter for selskabet og betog Herodes, **7** så han svor på at ville give hende, lige meget hvad hun bad ham om. **8** Tilskyndet af sin mor siger hun: »Giv mig Johannes Døbers hoved på et fad!« **9** Kongen blev ked af det, men på grund af sin ed og sine gæster befalede han, at hun skulle have det, **10** og han sendte bud og lod Johannes halshugge i fængslet. **11** Og hans hoved blev bragt på et fad og givet til pigen, og hun bragte det til sin mor. **12** Men hans disciple kom og hentede liget og begravede ham, og de gik hen og fortalte Jesus det.

#### Bespisningen af de fem tusind

**13** Da Jesus hørte det, drog han bort derfra i en båd til et øde sted for at være alene. Men skarerne opdagede det og fulgte efter ham til fods fra byerne. **14** Og da han kom i land, så han en stor folkeskare, og han ynkedes over dem og helbredte dem, der var syge. **15** Da det var blevet aften, kom hans disciple hen til ham og sagde: »Stedet her er øde, og det er allerede sent. Send skarerne bort, så de kan gå hen til landsbyerne og købe sig mad.« **16** Men Jesus svarede dem: »De behøver ikke at gå. Giv I dem noget at spise!« **17** De sagde til ham: »Vi har kun fem brød og to fisk her.« **18** Han sagde: »Giv mig dem!« **19** Og han lod folkeskarerne sætte sig i græsset, tog de fem brød og de to fisk, så op mod himlen og velsignede dem, brød brødene og gav disciplene dem, og de delte dem ud til skarerne. **20** Og alle spiste og blev mætte, og de samlede de stykker sammen, som var tilovers, tolv kurve fulde. **21** Der var omkring fem tusind mænd, som havde spist, foruden kvinder og børn.

#### Vandringen på søen

**22** Straks efter nødte Jesus disciplene til at gå om bord i båden og tage i forvejen over til den anden bred, mens han selv sendte skarerne bort. **23** Da han havde sendt skarerne bort, gik han ene op på bjerget for at bede. Og da det var blevet aften, var han alene dér. **24** Båden var allerede mange stadier fra land og kæmpede med bølgerne, for vinden var imod. **25** Men i den fjerde nattevagt kom han til dem, gående på søen. **26** Da disciplene så ham gå på søen, blev de skrækslagne og sagde: »Det er et spøgelse,« og de skreg af frygt. **27** Og straks talte Jesus til dem og sagde: »Vær frimodige, det er mig, frygt ikke!« **28** Men Peter sagde til ham: »Herre, er det dig, så befal mig at komme ud til dig på vandet.« **29** Han sagde: »Kom!« Peter trådte ud af båden og gik på vandet hen til Jesus. **30** Men da han så den stærke storm, blev han bange, og han begyndte at synke og råbte: »Herre, frels mig!« **31** Straks rakte Jesus hånden ud, greb fat i ham og sagde: »Du lidettroende, hvorfor tvivlede du?« **32** Da de kom op i båden, lagde vinden sig. **33** Og mændene i båden kastede sig ned for ham og sagde: »Sandelig, du er Guds søn.«

#### Helbredelser ved Genesaret

**34** Og da de var kommet over søen, nåede de land ved Genesaret. **35** Folk på stedet genkendte ham og sendte bud til hele omegnen, og de kom til ham med alle de syge, **36** og de bad ham om bare at måtte røre ved kvasten på hans kappe; og alle, der rørte ved ham, blev frelst.

### Matt 15

#### Spørgsmålet om rent og urent

**1** Da kom der nogle farisæere og skriftkloge fra Jerusalem til Jesus og spurgte: **2** »Hvorfor overtræder dine disciple de gamles overlevering? De vasker ikke deres hænder, før de spiser.« **3** Men han svarede dem: »Hvorfor overtræder I selv Guds bud for jeres overleverings skyld? **4** For Gud har sagt: ›Ær din far og din mor!‹ og: ›Den, der forbander sin far eller sin mor, skal lide døden.‹ **5** Men I siger: Hvis nogen siger til sin far eller sin mor: Det, du skulle have haft som hjælp af mig, skal være tempelgave! **6** så behøver han ikke at ære sin far. I har sat Guds ord ud af kraft af hensyn til jeres overlevering. **7** Hyklere! Esajas profeterede rigtigt om jer, da han sagde:
      **8** *Dette folk ærer mig med læberne,
      men deres hjerte er langt borte fra mig,*
      **9** *forgæves dyrker de mig,
      for det, de lærer, er menneskebud.«*

**10** Og han kaldte skaren til sig og sagde: »Hør og forstå: **11** Ikke det, som kommer ind i munden, gør et menneske urent, men det, som kommer ud af munden, det gør et menneske urent.« **12** Da kom hans disciple hen til ham og sagde: »Ved du, at farisæerne tog anstød af at høre den tale?« **13** Men han svarede dem: »Enhver plante, som min himmelske fader ikke har plantet, skal rykkes op med rode. **14** Lad dem være, de er blinde vejledere for blinde; og når en blind leder en blind, falder de begge i grøften.« **15** Peter bad ham: »Forklar denne lignelse for os!« **16** Han sagde: »Er også I stadig uforstandige? **17** Fatter I ikke, at alt det, som går ind gennem munden, kommer ned i maven og forsvinder ud igen? **18** Men det, som kommer ud af munden, udgår fra hjertet, og det gør et menneske urent. **19** Thi fra hjertet udgår onde tanker, mord, ægteskabsbrud, utugt, tyveri, falsk vidnesbyrd og bespottelser. **20** Det er det, som gør et menneske urent. Men at spise uden at vaske hænder gør ikke et menneske urent.«

#### Den kana'anæiske kvinde

**21** Jesus gik bort derfra og drog til områderne ved Tyrus og Sidon. **22** Og se, en kana'anæisk kvinde kom fra den samme egn og råbte: »Forbarm dig over mig, Herre, Davids søn! Min datter plages slemt af en dæmon.« **23** Men han svarede hende ikke et ord. Og hans disciple kom hen og bad ham: »Send hende væk! Hun råber efter os.« **24** Han svarede: »Jeg er ikke sendt til andre end til de fortabte får af Israels hus.« **25** Men hun kom og kastede sig ned for ham og bad: »Herre, hjælp mig!« **26** Han sagde: »Det er ikke rigtigt at tage børnenes brød og give det til de små hunde.« **27** Men hun svarede: »Jo, Herre, for de små hunde æder da af de smuler, som falder fra deres herres bord.« **28** Da sagde Jesus til hende: »Kvinde, din tro er stor. Det skal ske dig, som du vil.« Og i samme øjeblik blev hendes datter rask.

#### Helbredelser ved Galilæas Sø

**29** Jesus gik videre derfra og kom til Galilæas Sø, og han gik op på bjerget og satte sig dér. **30** Og store folkeskarer kom hen til ham med lamme, vanføre, blinde, stumme og mange andre. De lagde dem for hans fødder, og han helbredte dem, **31** så skaren undrede sig, da de så, at stumme talte, vanføre blev raske, lamme gik, og blinde kunne se. Og de priste Israels Gud.

#### Bespisningen af de fire tusind

**32** Men Jesus kaldte sine disciple til sig og sagde: »Jeg ynkes over skaren, for de har allerede været hos mig i tre dage og har ikke noget at spise; og jeg vil ikke sende dem sultne bort, for at de ikke skal blive udmattet undervejs.« **33** Hans disciple sagde til ham: »Hvorfra skal vi her i ødemarken skaffe brød nok til at mætte så stor en skare?« **34** Jesus spurgte dem: »Hvor mange brød har I?« De svarede: »Syv, og nogle småfisk.« **35** Så lod han skaren sætte sig på jorden; **36** og han tog de syv brød og fiskene, takkede, brød dem og gav disciplene dem, og de delte dem ud til skarerne. **37** Og alle spiste og blev mætte, og de samlede de stykker sammen, som var tilovers, syv kurve fulde. **38** Der var omkring fire tusind mænd, som havde spist, foruden kvinder og børn. **39** Og da han havde sendt skarerne bort, gik han om bord i båden og kom til egnen ved Magadan.

### Matt 16

#### Kravet om et tegn

**1** Farisæerne og saddukæerne kom hen til Jesus, og for at sætte ham på prøve bad de ham om at vise dem et tegn fra himlen. **2** Men han sagde til dem: »Ved aftenstid siger I: Det bliver godt vejr i morgen, for himlen er rød, **3** og om morgenen siger I: Det bliver dårligt vejr i dag, for himlen er rød og truende. Himlens udseende forstår I at tyde, men tidernes tegn kan I ikke tyde. **4** En ond og utro slægt kræver tegn, men den skal ikke få andet tegn end Jonastegnet.« Og han forlod dem og gik sin vej.

#### Advarsel mod farisæernes og saddukæernes lære

**5** Da disciplene kom over til den anden bred, havde de glemt at tage brød med. **6** Jesus sagde til dem: »Se til, at I tager jer i agt for farisæernes og saddukæernes surdej.« **7** De talte med hinanden og sagde: »Det er, fordi vi ikke har brød med.« **8** Da Jesus blev klar over det, sagde han: »Hvorfor siger I til hinanden, I lidettroende, at det er, fordi I ikke har brød med? **9** Kan I endnu ikke fatte, eller husker I ikke de fem brød til de fem tusind, og hvor mange kurve I da samlede? **10** Eller de syv brød til de fire tusind, og hvor mange kurve I da samlede? **11** Hvorfor fatter I ikke, at jeg ikke talte til jer om brød? Men tag jer i agt for farisæernes og saddukæernes surdej.« **12** Da forstod de, at han ikke sagde, at de skulle tage sig i agt for surdej til brød, men for farisæernes og saddukæernes lære.

#### Peters bekendelse

**13** Da Jesus kom til området ved Cæsarea Filippi, spurgte han sine disciple: »Hvem siger folk, at Menneskesønnen er?« **14** De svarede: »Nogle siger Johannes Døber, andre Elias, og andre igen Jeremias eller en anden af profeterne.« **15** Så spurgte han dem: »Men I, hvem siger I, at jeg er?« **16** Simon Peter svarede: »Du er Kristus, den levende Guds søn.« **17** Og Jesus sagde til ham: »Salig er du, Simon, Jonas' søn, for det har kød og blod ikke åbenbaret dig, men min fader i himlene. **18** Og jeg siger dig, at du er Peter, og på den klippe vil jeg bygge min kirke, og dødsrigets porte skal ikke få magt over den. **19** Jeg vil give dig nøglerne til Himmeriget, og hvad du binder på jorden, skal være bundet i himlene, og hvad du løser på jorden, skal være løst i himlene.« **20** Da forbød han strengt sine disciple at sige til nogen, at han var Kristus.

#### Jesus forudsiger sin lidelse og død og opstandelse

**21** Fra da af begyndte Jesus at lade sine disciple vide, at han skulle gå op til Jerusalem og lide meget ondt af de ældste og ypperstepræsterne og de skriftkloge og slås ihjel og opstå på den tredje dag. **22** Da tog Peter ham til side og begyndte at gå i rette med ham og sagde: »Gud bevare dig, Herre, sådan må det aldrig gå dig!« **23** Men Jesus vendte sig om og sagde til Peter: »Vig bag mig, Satan! Du vil bringe mig til fald. For du vil ikke, hvad Gud vil, men hvad mennesker vil.«

#### Om efterfølgelse

**24** Da sagde Jesus til sine disciple: »Hvis nogen vil følge efter mig, skal han fornægte sig selv og tage sit kors op og følge mig. **25** Den, der vil frelse sit liv, skal miste det; men den, der mister sit liv på grund af mig, skal finde det. **26** For hvad hjælper det et menneske at vinde hele verden, men bøde med sit liv? Eller hvad kan et menneske give som vederlag for sit liv? **27** For Menneskesønnen skal komme i sin faders herlighed sammen med sine engle, og da vil han gengælde enhver efter hans gerninger. **28** Sandelig siger jeg jer: Nogle af dem, der står her, skal ikke smage døden, før de ser Menneskesønnen komme i sit rige.«

### Matt 17

#### Forklarelsen på bjerget

**1** Seks dage efter tog Jesus Peter og Jakob og hans bror Johannes med sig og førte dem op på et højt bjerg, hvor de var alene. **2** Og han blev forvandlet for øjnene af dem, hans ansigt lyste som solen, og hans klæder blev hvide som lyset. **3** Og se, Moses og Elias kom til syne for dem og talte med ham. **4** Så udbrød Peter og sagde til Jesus: »Herre, det er godt, at vi er her. Hvis du vil, bygger jeg tre hytter her, én til dig og én til Moses og én til Elias.« **5** Mens han endnu talte, se, da overskyggede en lysende sky dem, og der lød en røst fra skyen: »Det er min elskede søn, i ham har jeg fundet velbehag. Hør ham!« **6** Da disciplene hørte det, faldt de ned på deres ansigt og blev grebet af stor frygt. **7** Men Jesus gik hen og rørte ved dem og sagde: »Rejs jer, og frygt ikke!« **8** Og da de løftede deres blik, kunne de kun se Jesus alene.

**9** Mens de gik ned fra bjerget, befalede Jesus dem: »Fortæl ikke nogen om dette syn, før Menneskesønnen er opstået fra de døde.« **10** Så spurgte disciplene ham: »Hvordan kan de skriftkloge da sige, at Elias først skal komme?« **11** Han svarede: »Ja, Elias skal komme og genoprette alt, **12** men jeg siger jer: Elias er allerede kommet, og de kendte ham ikke, men gjorde med ham, som de ville. Sådan skal også Menneskesønnen lide for deres hånd.« **13** Da forstod disciplene, at han talte til dem om Johannes Døber.

#### Helbredelsen af den månesyge dreng

**14** Da de kom ned til folkeskaren, kom en mand hen til Jesus, faldt på knæ for ham **15** og bad: »Herre, forbarm dig over min søn, for han er månesyg og lider slemt. Han styrter snart i ild og snart i vand. **16** Og jeg har bragt ham til dine disciple, men de kunne ikke helbrede ham.« **17** Jesus udbrød: »Du vantro og forvildede slægt, hvor længe skal jeg være hos jer, hvor længe skal jeg holde jer ud? Kom herhen med ham!« **18** Og Jesus truede ad dæmonen, og den fór ud af ham, og i samme øjeblik blev drengen rask.

**19** Da de var blevet alene, kom disciplene hen og spurgte Jesus: »Hvorfor kunne vi ikke drive den ud?« **20** Han sagde til dem: »Fordi I har så lille en tro. Sandelig siger jeg jer: Har I en tro som et sennepsfrø, kan I sige til dette bjerg: Flyt dig herfra og derhen! og det vil flytte sig. Og intet vil være umuligt for jer. **21**  Den slags fordrives kun ved bøn og faste.«

#### Jesus forudsiger sin død og opstandelse

**22** Mens de færdedes i Galilæa, sagde Jesus til dem: »Menneskesønnen skal overgives i menneskers hænder, **23** og de skal slå ham ihjel, og han skal opstå på den tredje dag.« Og de blev meget bedrøvede.

#### Spørgsmålet om tempelskat

**24** Da de kom ind i Kapernaum, gik de, der opkræver tempelskat, hen til Peter og spurgte: »Betaler jeres mester ikke tempelskat?« **25** Han svarede: »Jo!« Da han kom hjem, kom Jesus ham i forkøbet og spurgte: »Hvad mener du, Simon? Hvem opkræver jordens konger told og skat af? Af landets egne borgere eller af de fremmede?« **26** Han svarede: »Af de fremmede.« Jesus sagde til ham: »Så går landets borgere altså fri. **27** Men for at vi ikke skal forarge dem, så gå ned til søen, kast en krog ud og tag den første fisk, der bider på, og når du åbner dens gab, vil du finde en statér. Tag den og giv dem den for mig og dig.«

### Matt 18

#### Den største i Himmeriget

**1** På den tid kom disciplene hen til Jesus og spurgte: »Hvem er den største i Himmeriget?« **2** Han kaldte et lille barn hen til sig, stillede det midt iblandt dem **3** og sagde: »Sandelig siger jeg jer: Hvis I ikke vender om og bliver som børn, kommer I slet ikke ind i Himmeriget. **4** Den, der ydmyger sig og bliver som dette barn, er den største i Himmeriget; **5** og den, der tager imod sådan et barn i mit navn, tager imod mig.

#### Advarsel mod at bringe til fald

**6** Men den, der bringer en af disse små, som tror på mig, til fald, var bedre tjent med at få en møllesten hængt om halsen og blive sænket i havets dyb. **7** Ve verden for det, der fører til fald. Vel må der komme fald, men ve det menneske, som bliver årsag til fald. **8** Hvis din hånd eller fod bringer dig til fald, så hug den af og kast den fra dig; du er bedre tjent med at gå lemlæstet eller vanfør ind til livet end med begge hænder eller fødder i behold at kastes i den evige ild. **9** Og hvis dit øje bringer dig til fald, så riv det ud og kast det fra dig; du er bedre tjent med at gå ind til livet med ét øje end med begge øjne i behold at kastes i Helvedes ild. **10** Se til, at I ikke ringeagter en af disse små. For jeg siger jer: Deres engle i himlene ser altid min himmelske faders ansigt. **11**  For Menneskesønnen er kommet for at frelse det fortabte.

#### Lignelsen om det vildfarne får

**12** Hvad mener I? Hvis en mand har hundrede får, og ét af dem farer vild, lader han så ikke de nioghalvfems blive i bjergene og går ud og leder efter det vildfarne? **13** Og lykkes det ham at finde det, sandelig, jeg siger jer, han glæder sig mere over det end over de nioghalvfems, der ikke fór vild. **14** Således er det jeres himmelske faders vilje, at ikke en eneste af disse små skal gå fortabt.

#### Myndighed og bøn i menigheden

**15** Hvis din broder forsynder sig imod dig, så gå hen til ham og drag ham til ansvar på tomandshånd. Hører han dig, så har du vundet din broder. **16** Hører han dig ikke, så tag én eller to med dig, for på to eller tre vidners udsagn skal enhver sag afgøres. **17** Hører han heller ikke dem, så sig det til menigheden, og vil han ikke engang høre efter menigheden, skal han i dine øjne være som en hedning og en tolder. **18** Sandelig siger jeg jer: Hvad I binder på jorden, skal være bundet i himlen, og hvad I løser på jorden, skal være løst i himlen. **19** Jeg siger jer også: Alt, hvad to af jer her på jorden bliver enige om at bede om, det skal de få af min himmelske fader. **20** For hvor to eller tre er forsamlet i mit navn, dér er jeg midt iblandt dem.«

#### Lignelsen om den gældbundne tjener

**21** Da kom Peter til ham og spurgte: »Herre, hvor mange gange skal jeg tilgive min broder, når han forsynder sig imod mig? Op til syv gange?« **22** Jesus svarede ham: »Jeg siger dig, ikke op til syv gange, men op til syvoghalvfjerds gange.

**23** Derfor: Himmeriget ligner en konge, der ville gøre regnskab med sine tjenere. **24** Da han begyndte på regnskaberne, blev en, der skyldte ti tusind talenter, ført frem for ham. **25** Da han ikke havde noget at betale med, befalede hans herre, at han og hans kone og børn og alt, hvad han ejede, skulle sælges og gælden betales. **26** Men tjeneren kastede sig ned for ham og bad: Hav tålmodighed med mig, så skal jeg betale dig det alt sammen. **27** Så fik den tjeners herre medynk med ham og lod ham gå og eftergav ham gælden. **28** Men da den tjener gik ud, traf han en af sine medtjenere, som skyldte ham hundrede denarer. Og han greb ham i struben og sagde: Betal, hvad du skylder! **29** Hans medtjener kastede sig ned for ham og bad: Hav tålmodighed med mig, så skal jeg betale dig. **30** Det ville han ikke, men gik hen og lod ham kaste i fængsel, indtil han fik betalt, hvad han skyldte. **31** Da hans medtjenere nu så, hvad der var sket, blev de meget bedrøvede og gik hen og forklarede deres herre alt, hvad der var sket. **32** Da kaldte hans herre ham for sig og sagde: Du onde tjener, al den gæld eftergav jeg dig, da du bad mig om det. **33** Burde du så ikke også forbarme dig over din medtjener, ligesom jeg forbarmede mig over dig? **34** Og hans herre blev vred og overlod ham til bødlerne, indtil han fik betalt alt, hvad han skyldte. **35** Sådan vil også min himmelske fader gøre med hver eneste af jer, der ikke af hjertet tilgiver sin broder.«

### Matt 19

#### Spørgsmålet om skilsmisse og ugift stand

**1** Da Jesus var færdig med denne tale, forlod han Galilæa og drog gennem landet øst for Jordan til Judæa. **2** Og store skarer fulgte ham, og han helbredte dem dér.

**3** Nogle farisæere kom hen til Jesus, og for at sætte ham på prøve spurgte de: »Er det tilladt en mand at skille sig fra sin hustru af en hvilken som helst grund?« **4** Han sagde: »Har I ikke læst, at Skaberen fra begyndelsen skabte dem som mand og kvinde **5** og sagde: ›Derfor skal en mand forlade sin far og mor og binde sig til sin hustru, og de to skal blive ét kød‹? **6** Derfor er de ikke længere to, men ét kød. Hvad Gud altså har sammenføjet, må et menneske ikke adskille.« **7** De spurgte ham: »Hvorfor har Moses så påbudt manden at give et skilsmissebrev, når han skiller sig fra hende?« **8** Han sagde til dem: »Det var med tanke på jeres hårdhjertethed, at Moses tillod jer at skille jer fra jeres hustru, men fra begyndelsen var det ikke sådan. **9** Jeg siger jer: Den, der skiller sig fra sin hustru af anden grund end utugt og gifter sig med en anden, begår ægteskabsbrud.« **10** Hans disciple sagde til ham: »Hvis mandens forhold til kvinden er sådan, er det bedre ikke at gifte sig.« **11** Men han sagde til dem: »Hvad dette går ud på, kan ikke alle rumme, men kun de, der får det givet. **12** Der er dem, der er uegnede til ægteskab fra moders liv, og der er dem, der er uegnede, fordi mennesker har gjort dem uegnede til det, og der er dem, der har gjort sig selv uegnede for Himmerigets skyld. Lad dem, der kan, rumme det!«

#### Jesus og de små børn

**13** Så bar de nogle små børn til Jesus, for at han skulle lægge hænderne på dem og bede; disciplene truede ad dem, **14** men Jesus sagde: »Lad de små børn være; I må ikke hindre dem i at komme til mig, for Himmeriget er deres.« **15** Og han lagde hænderne på dem og gik derfra.

#### Den rige unge mand

**16** Og se, der kom en hen til Jesus og spurgte: »Mester, hvad godt skal jeg gøre for at få evigt liv?« **17** Han svarede ham: »Hvorfor spørger du mig om det gode? Én er den gode. Men vil du gå ind til livet, så hold budene!« **18** Han spurgte: »Hvilke?« Jesus svarede: » ›Du må ikke begå drab, du må ikke bryde et ægteskab, du må ikke stjæle, du må ikke vidne falsk, **19** ær din far og din mor!‹ og: ›Du skal elske din næste som dig selv.‹ « **20** Den unge mand sagde: »Det har jeg holdt alt sammen. Hvad mangler jeg så?« **21** Jesus sagde til ham: »Vil du være fuldkommen, så gå hen og sælg, hvad du ejer, og giv det til de fattige, så vil du have en skat i himlene. Og kom så og følg mig!« **22** Da den unge mand hørte det svar, gik han bedrøvet bort, for han var meget velhavende.

**23** Og Jesus sagde til sine disciple: »Sandelig siger jeg jer: Det er vanskeligt for en rig at komme ind i Himmeriget. **24** Ja, jeg siger jer, det er lettere for en kamel at komme igennem et nåleøje end for en rig at komme ind i Guds rige.« **25** Da disciplene hørte det, blev de meget forfærdede og sagde: »Hvem kan så blive frelst?« **26** Jesus så på dem og svarede: »For mennesker er det umuligt, men for Gud er alting muligt.«

**27** Da tog Peter ordet og sagde til ham: »Se, vi har forladt alt og fulgt dig. Hvad får så vi?« **28** Jesus sagde til dem: »Sandelig siger jeg jer: Ved verdens genfødelse, når Menneskesønnen tager sæde på sin herligheds trone, skal også I, som har fulgt mig, sidde på tolv troner og dømme Israels tolv stammer. **29** Enhver, som har forladt hjem eller brødre eller søstre eller far eller mor eller børn eller marker for mit navns skyld, får det hundreddobbelt igen og arver evigt liv. **30** Men mange af de første skal blive de sidste, og mange af de sidste de første.

### Matt 20

#### Lignelsen om arbejderne i vingården

**1** For Himmeriget ligner en vingårdsejer, der tidligt om morgenen gik ud for at leje arbejdere til sin vingård. **2** Da han var blevet enig med dem om en dagløn på en denar, sendte han dem hen i sin vingård. **3** Ved den tredje time gik han ud og så nogle andre stå ledige på torvet, **4** og han sagde til dem: Gå I også hen i min vingård, så skal jeg betale, hvad I har ret til. **5** De gik derhen. Igen ved den sjette og den niende time gik han ud og gjorde det samme. **6** Ved den ellevte time gik han derhen og fandt endnu nogle stående dér, og han spurgte dem: Hvorfor har I stået ledige her hele dagen? **7** De svarede ham: Fordi ingen har lejet os. Han sagde til dem: Gå I også hen i min vingård. **8** Da det blev aften, sagde vingårdens ejer til sin forvalter: Kald arbejderne sammen og betal dem deres løn, men sådan, at du begynder med de sidste og ender med de første. **9** Og de, der var blevet lejet i den ellevte time, kom og fik hver en denar. **10** Da de første kom, troede de, at de ville få mere; men også de fik hver en denar. **11** Da de fik den, gav de ondt af sig over for vingårdsejeren **12** og sagde: De sidste dér har kun arbejdet én time, og du har stillet dem lige med os, der har båret dagens byrde og hede. **13** Men han sagde til en af dem: Min ven, jeg gør dig ikke uret. Blev du ikke enig med mig om en denar? **14** Tag det, der er dit, og gå! Jeg vil give den sidste her det samme som dig. **15** Eller har jeg ikke lov til at gøre, hvad jeg vil, med det, der er mit? Eller er dit øje ondt, fordi jeg er god? **16** Sådan skal de sidste blive de første, og de første de sidste.«

#### Jesus forudsiger sin lidelse og korsfæstelse og opstandelse

**17** Da Jesus gik op til Jerusalem, tog han undervejs de tolv disciple til side og sagde til dem: **18** »Se, vi går op til Jerusalem, og Menneskesønnen skal overgives til ypperstepræsterne og de skriftkloge, **19** og de skal dømme ham til døden og overgive ham til hedningerne, og han skal blive hånet, pisket og korsfæstet, og på den tredje dag skal han opstå.«

#### Zebedæussønnernes ønske

**20** Da kom Zebedæussønnernes mor hen til Jesus sammen med sine sønner, kastede sig ned for ham og ville bede ham om noget. **21** Han spurgte hende: »Hvad vil du?« Hun sagde til ham: »Sig, at mine to sønner her må få sæde i dit rige, den ene ved din højre, den anden ved din venstre hånd.« **22** Jesus svarede: »I ved ikke, hvad I beder om. Kan I drikke det bæger, jeg skal drikke?« »Ja, det kan vi,« svarede de. **23** Han sagde til dem: »Mit bæger skal I vel drikke, men sædet ved min højre og ved min venstre hånd står det ikke til mig at give nogen; det gives til dem, som min fader har bestemt det for.«

**24** Da de ti andre hørte det, blev de vrede på de to brødre. **25** Men Jesus kaldte dem til sig og sagde: »I ved, at folkenes fyrster undertrykker dem, og at stormændene misbruger deres magt over dem. **26** Sådan skal det ikke være blandt jer. Men den, der vil være stor blandt jer, skal være jeres tjener, **27** og den, der vil være den første blandt jer, skal være jeres træl, **28** ligesom Menneskesønnen ikke er kommet for at lade sig tjene, men for selv at tjene og give sit liv som løsesum for mange.«

#### Helbredelsen af de to blinde ved Jeriko

**29** Da de gik ud af Jeriko, fulgte en stor folkeskare ham. **30** Og se, to blinde, der sad ved vejen, hørte, at Jesus kom forbi, og de råbte: »Forbarm dig over os, Herre, Davids søn!« **31** Skaren truede ad dem for at få dem til at tie stille; men de råbte bare endnu højere: »Forbarm dig over os, Herre, Davids søn!« **32** Og Jesus stod stille, kaldte på dem og sagde: »Hvad vil I have, at jeg skal gøre for jer?« **33** De svarede ham: »Herre, at vore øjne må blive åbnet.« **34** Og Jesus fik medynk med dem og rørte ved deres øjne. Straks kunne de se, og de fulgte ham.

### Matt 21

#### Indtoget i Jerusalem

**1** Da de nærmede sig Jerusalem og kom til Betfage ved Oliebjerget, sendte Jesus to disciple af sted **2** og sagde til dem: »Gå ind i landsbyen heroverfor, og I vil straks finde et æsel, som står bundet med sit føl. Løs dem, og kom med dem. **3** Og hvis nogen spørger jer om noget, skal I svare: Herren har brug for dem, men vil straks sende dem tilbage.« **4** Det skete, for at det skulle opfyldes, som er talt ved profeten, der siger:
       **5** Sig til Zions datter:
      Se, din konge kommer til dig,
      sagtmodig, ridende på et æsel
      og på et trækdyrs føl.
**6** Disciplene gik hen og gjorde, som Jesus havde pålagt dem. **7** De kom med æslet og føllet og lagde deres kapper på dem, og han satte sig derpå. **8** Den store folkeskare bredte deres kapper ud på vejen, andre skar grene af træerne og strøede dem på vejen. **9** Og skarerne, som gik foran ham, og de, der fulgte efter, råbte:
      *Hosianna, Davids søn!
      Velsignet være han, som kommer, i Herrens navn!
      Hosianna i det højeste!*

**10** Da han nåede ind i Jerusalem, blev der røre i hele byen, og folk spurgte: »Hvem er han?« **11** og skarerne svarede: »Det er profeten Jesus fra Nazaret i Galilæa.«

#### Tempelrensningen

**12** Så gik Jesus ind på tempelpladsen, og han jog alle dem ud, som solgte og købte dér, og han væltede vekselerernes borde og duehandlernes bænke, **13** og han sagde til dem: »Der står skrevet: ›Mit hus skal kaldes et bedehus.‹ Men I gør det til en røverkule.« **14** Og blinde og lamme kom hen til ham på tempelpladsen, og han helbredte dem. **15** Men da ypperstepræsterne og de skriftkloge så de undere, han gjorde, og da de så børnene på tempelpladsen, som råbte: »Hosianna, Davids søn!« blev de vrede, **16** og de spurgte ham: »Hører du ikke, hvad de siger?« Men Jesus svarede dem: »Jo, har I aldrig læst: ›Af børns og spædes mund har du beredt dig lovsang‹?« **17** Og han forlod dem og gik uden for byen til Betania og overnattede dér.

#### Forbandelsen af figentræet

**18** Da Jesus tidligt om morgenen var på vej tilbage til byen, blev han sulten. **19** Og da han fik øje på et figentræ ved vejen, gik han hen til det, men fandt ikke andet end blade på det. Så sagde han til det: »Du skal aldrig i evighed mere bære frugt!« Og i det samme visnede figentræet. **20** Da disciplene så det, undrede de sig og spurgte: »Hvordan kunne figentræet visne med det samme?« **21** Jesus sagde til dem: »Sandelig siger jeg jer: Hvis I har tro og ikke tvivler, kan I ikke alene gøre det med figentræet, men også sige til dette bjerg: Løft dig op og styrt dig i havet! og det vil ske. **22** Alt, hvad I beder om i jeres bønner, skal I få, når I tror.«

#### Spørgsmålet om Jesu myndighed

**23** Da Jesus var kommet ind på tempelpladsen, kom ypperstepræsterne og folkets ældste hen til ham, mens han underviste, og spurgte: »Med hvilken ret gør du dette? Hvem har givet dig ret til det?« **24** Jesus svarede dem: »Jeg vil også spørge jer om en ting, og hvis I svarer mig, så vil jeg også sige jer, med hvilken ret jeg gør dette. **25** Johannes' dåb, hvor var den fra? Fra himlen eller fra mennesker?« De drøftede det med hinanden: »Hvis vi siger: Fra himlen! vil han spørge os: Hvorfor troede I ham da ikke? **26** Men hvis vi siger: Fra mennesker! må vi frygte for skaren, for alle mener, at Johannes er en profet.« **27** Og de svarede Jesus: »Vi ved det ikke.« Da sagde han til dem: »Så siger jeg heller ikke jer, med hvilken ret jeg gør dette.

#### Lignelsen om de to sønner i vingården

**28** Men hvad mener I? En mand havde to sønner. Han gik hen til den første og sagde: Min søn, gå ud og arbejd i vingården i dag. **29** Men han svarede: Nej, jeg vil ikke! Bagefter fortrød han og gik derud. **30** Så gik han til den anden søn og sagde det samme til ham. Han svarede: Ja, herre! men gik ikke derud. **31** Hvem af de to gjorde deres fars vilje?« De svarede: »Den første.« Jesus sagde til dem: »Sandelig siger jeg jer: Toldere og skøger skal gå ind i Guds rige før jer. **32** For Johannes kom til jer og lærte jer vejen til retfærdighed, og I troede ham ikke, men toldere og skøger troede ham. Og skønt I så det, angrede I heller ikke bagefter og troede ham.

#### Lignelsen om de onde vinbønder

**33** Hør endnu en lignelse! Der var en vingårdsejer, som plantede en vingård og satte et gærde om den, og han gravede en perse i den og byggede et vagttårn. Han forpagtede den bort til nogle vinbønder og rejste udenlands. **34** Da høsttiden nærmede sig, sendte han sine folk til vinbønderne for at få sin høst. **35** Men vinbønderne greb hans folk, og én pryglede de, en anden dræbte de, og en tredje stenede de. **36** Han sendte nogle andre folk, flere end første gang, men de gjorde det samme ved dem. **37** Til sidst sendte han sin søn til dem, for han tænkte: De vil undse sig for min søn. **38** Men da vinbønderne så sønnen, sagde de til hinanden: Det er arvingen. Kom, lad os slå ham ihjel og få hans arv. **39** Og de greb ham og smed ham ud af vingården og slog ham ihjel. **40** Når nu vingårdens ejer kommer, hvad vil han så gøre med de vinbønder?« **41** De svarede ham: »Et ondt endeligt vil han give de onde og overlade vingården til andre vinbønder, som vil give ham høsten, når tiden er inde.«

**42** Jesus sagde til dem: »Har I aldrig læst i Skrifterne:
      *Den sten, bygmestrene vragede,
      er blevet hovedhjørnesten.
      Det er Herrens eget værk,
      det er underfuldt for vore øjne?*
**43** Derfor siger jeg jer: Guds rige skal tages fra jer og gives til et folk, som bærer dets frugter. **44** Og den, der falder over denne sten, bliver kvæstet, men den, som stenen falder på, vil den knuse.«

**45** Da ypperstepræsterne og farisæerne havde hørt hans lignelser, forstod de, at han sigtede til dem. **46** Så søgte de at gribe ham, men de frygtede for folkeskaren, for den anså ham for at være en profet.

### Matt 22

#### Lignelsen om kongesønnens bryllup

**1** Jesus tog til orde og talte igen til dem i lignelser: **2** »Himmeriget ligner en konge, der holdt sin søns bryllup. **3** Han sendte sine tjenere ud for at kalde de indbudte til brylluppet, men de ville ikke komme. **4** Så sendte han nogle andre tjenere ud, der skulle sige til de indbudte: Nu er der dækket op til fest; mine okser og fedekalve er slagtet, og alt er rede. Kom til brylluppet! **5** Men det tog de sig ikke af og gik, én til sin mark, en anden til sin forretning, **6** og andre igen greb hans tjenere og mishandlede dem og slog dem ihjel. **7** Men kongen blev vred og sendte sine hære ud og dræbte disse mordere og brændte deres by. **8** Så sagde han til sine tjenere: Bryllupsfesten er forberedt, men de indbudte var ikke værdige. **9** Gå derfor helt ud, hvor vejene ender, og indbyd, hvem som helst I finder, til brylluppet. **10** Og disse tjenere gik ud på vejene og samlede alle, som de fandt, både onde og gode, og bryllupssalen blev fuld af gæster. **11** Men da kongen kom ind for at hilse på sine gæster, fik han dér øje på en, der ikke havde bryllupsklæder på. **12** Han spurgte ham: Min ven, hvordan er du kommet ind uden bryllupsklæder? Men han tav. **13** Da sagde kongen til sine tjenere: Bind hænder og fødder på ham og kast ham ud i mørket udenfor. Dér skal der være gråd og tænderskæren. **14** Thi mange er kaldet, men få er udvalgt.«

#### Spørgsmålet om skat til kejseren

**15** Da gik farisæerne hen og besluttede at fange Jesus i ord. **16** De sendte deres disciple hen til ham sammen med herodianerne, og de sagde: »Mester, vi ved, at du er sanddru og lærer sandt om Guds vej og ikke retter dig efter andre, for du gør ikke forskel på folk. **17** Sig os, hvad du mener: Er det tilladt at give kejseren skat eller ej?« **18** Men Jesus gennemskuede deres ondskab og sagde: »Hvorfor sætter I mig på prøve, I hyklere? **19** Vis mig skattens mønt!« De rakte ham en denar. **20** Og han spurgte dem: »Hvis billede og indskrift er det?« **21** »Kejserens,« svarede de. Da sagde han til dem: »Så giv kejseren, hvad kejserens er, og Gud, hvad Guds er!« **22** Da de hørte det, undrede de sig og forlod ham og gik deres vej.

#### Spørgsmålet om opstandelsen

**23** Samme dag kom der nogle saddukæere og sagde, at der ikke er nogen opstandelse, og de spurgte ham: **24** »Mester, Moses har sagt, at dør en mand barnløs, skal hans bror gifte sig med hans hustru, fordi han er svoger til hende, og skaffe sin bror afkom. **25** Vi havde et tilfælde med syv brødre. Den første giftede sig og døde uden at få børn og efterlod sin hustru til sin bror. **26** På samme måde gik det også den anden og den tredje, ja, alle syv. **27** Til allersidst døde kvinden. **28** Hvem af de syv skal så være gift med hende i opstandelsen? De har jo alle været gift med hende.« **29** Jesus svarede dem: »I er på vildspor, for I kender hverken Skrifterne eller Guds magt. **30** I opstandelsen hverken gifter man sig eller giftes bort, men er som engle i himlen. **31** Og om de dødes opstandelse, har I så ikke læst, hvad der er talt til jer af Gud, der siger: **32** ›Jeg er Abrahams Gud og Isaks Gud og Jakobs Gud‹? Han er ikke Gud for døde, men for levende.« **33** Da skarerne hørte dette, blev de slået af forundring over hans lære.

#### Det største bud i loven

**34** Da farisæerne hørte, at Jesus havde lukket munden på saddukæerne, samledes de, **35** og en af dem, en lovkyndig, spurgte ham for at sætte ham på prøve: **36** »Mester, hvad er det største bud i loven?« **37** Han sagde til ham: » ›Du skal elske Herren din Gud af hele dit hjerte og af hele din sjæl og af hele dit sind.‹ **38** Det er det største og det første bud. **39** Men der er et andet, som står lige med det: ›Du skal elske din næste som dig selv.‹ **40** På de to bud hviler hele loven og profeterne.«

#### Davids søn eller Davids herre

**41** Mens farisæerne var forsamlet, spurgte Jesus dem: **42** »Hvad mener I om Kristus? Hvis søn er han?« De svarede: »Davids.« **43** Han sagde til dem: »Hvordan kan David så ved Ånden kalde ham herre og sige:
      **44** *Herren sagde til min herre:
      Sæt dig ved min højre hånd,
      indtil jeg får lagt dine fjender
      under dine fødder?*
**45** Når David altså kalder ham herre, hvordan kan han så være hans søn?« **46** Ingen kunne svare ham et ord, og fra den dag turde heller ingen længere spørge ham om noget.

### Matt 23

#### Veråb over de skriftkloge og farisæerne

**1** Da talte Jesus til skarerne og sine disciple **2** og sagde: »De skriftkloge og farisæerne sidder på Moses' stol. **3** Alt det, de siger til jer, skal I derfor gøre og overholde, men I skal ikke gøre, som de gør, for de gør ikke selv, hvad de siger. **4** De binder tunge og uoverkommelige byrder sammen og lægger dem på menneskers skuldre, men selv vil de ikke røre dem med en finger. **5** Alle deres gerninger gør de for at vise sig for mennesker; de går jo med brede bederemme og med lange kvaster; **6** de ynder at sidde til højbords ved fester og at sidde øverst i synagogen **7** og lade sig hilse på torvet, og at folk kalder dem rabbi.

**8** I må ikke lade jer kalde rabbi; for én er jeres mester, og I er alle brødre. **9** Og I må ikke kalde nogen på jorden jeres fader; for én er jeres fader, han, som er i himlen. **10** I må heller ikke lade nogen kalde jer lærer; for én er jeres lærer, Kristus. **11** Men den største blandt jer skal være jeres tjener. **12** Den, der ophøjer sig selv, skal ydmyges, og den, der ydmyger sig selv, skal ophøjes.

**13** Ve jer, skriftkloge og farisæere, I hyklere! I lukker Himmeriget for mennesker. Selv går I ikke ind i det, og dem, der vil ind i det, tillader I det ikke.

**14**  Ve jer, skriftkloge og farisæere, I hyklere! I æder enker ud af huset og beder længe for et syns skyld. Derfor skal I dømmes så meget hårdere.

**15** Ve jer, skriftkloge og farisæere, I hyklere! I drager over sø og land for at hverve en enkelt proselyt. Og når det lykkes, gør I ham dobbelt så fortjent til Helvede som I selv.

**16** Ve jer, blinde vejledere! I siger: Sværger nogen ved templet, har det ingenting at sige; men sværger nogen ved guldet i templet, så gælder det. **17** Blinde tåber, hvad er størst, guldet eller templet, der helliger guldet? **18** Og I siger: Sværger nogen ved alteret, har det ingenting at sige; men sværger nogen ved offergaven, der ligger på det, så gælder det. **19** I blinde, hvad er størst, offergaven eller alteret, der helliger den? **20** Den, der sværger ved alteret, sværger altså både ved det og ved alt det, der ligger på det. **21** Og den, der sværger ved templet, sværger både ved det og ved ham, der bor i det; **22** og den, der sværger ved himlen, sværger ved Guds trone og ved ham, der sidder på den.

**23** Ve jer, skriftkloge og farisæere, I hyklere! I giver tiende af mynte, dild og kommen, men I forsømmer det i loven, der vejer tungere, ret og barmhjertighed og troskab. Det ene skal gøres og det andet ikke forsømmes. **24** I blinde vejledere, I sier myggen fra, men sluger kamelen.

**25** Ve jer, skriftkloge og farisæere, I hyklere! I renser bæger og gryde udenpå, men indeni er de fulde af rovlyst og griskhed. **26** Du blinde farisæer, rens først bægeret for det, der er indeni, så vil det også være rent udenpå.

**27** Ve jer, skriftkloge og farisæere, I hyklere! I ligner kalkede grave; udenpå ser de smukke ud, men indeni er de fulde af dødningeben og al slags urenhed. **28** Således ser I også udenpå retfærdige ud for folk, men indeni er I fulde af hykleri og lovløshed.

**29** Ve jer, skriftkloge og farisæere, I hyklere! I bygger gravmæler over profeterne og pynter de retfærdiges grave **30** og siger: Havde vi levet i vore fædres dage, havde vi ikke været deres medskyldige i profeternes blod. **31** Dermed bevidner I selv, at I er børn af dem, der dræbte profeterne. **32** Gør bare jeres fædres mål fuldt. **33** Slanger! Øgleyngel! Hvordan vil I undgå at blive dømt til Helvede?

**34** Derfor, se, jeg sender profeter og vise og skriftkloge til jer; nogle af dem vil I slå ihjel og korsfæste, andre vil I piske i jeres synagoger og forfølge fra by til by. **35** For over jer må alt det retfærdige blod komme, der er udgydt på jorden, lige fra den retfærdige Abels blod til blodet af Zakarias, Barakias' søn, som I dræbte mellem templet og alteret. **36** Sandelig siger jeg jer: Det skal alt sammen komme over denne slægt.

#### Dommen over Jerusalem

**37** Jerusalem, Jerusalem! du, som slår profeterne ihjel og stener dem, der er sendt til dig. Hvor ofte ville jeg ikke samle dine børn, som en høne samler sine kyllinger under vingerne, men I ville ikke. **38** Se, jeres hus bliver overladt til jer selv, øde og tomt. **39** For jeg siger jer: Fra nu af skal I ikke se mig, før I siger: Velsignet være han, som kommer, i Herrens navn!«

### Matt 24

#### De sidste tiders tegn og Jesu genkomst

**1** Jesus forlod templet, og da han var på vej ud, kom hans disciple hen til ham og pegede på tempelbygningerne. **2** Men han sagde til dem: »Ser I alt dette? Sandelig siger jeg jer: Der skal ikke lades sten på sten tilbage, men alt skal brydes ned.«

**3** Mens han sad på Oliebjerget, kom hans disciple, da de var alene, hen til ham og sagde: »Sig os, hvornår dette skal ske, og hvad der er tegnet på dit komme og verdens ende?« **4** Jesus sagde til dem: »Se til, at ingen fører jer vild! **5** For der skal komme mange i mit navn og sige: Jeg er Kristus! og de skal føre mange vild. **6** I skal høre krigslarm og rygter om krig. Se til, at I ikke lader jer skræmme! For det skal ske, men det er endnu ikke enden. **7** For folk skal rejse sig imod folk, og land imod land, og sted efter sted skal der komme hungersnød og jordskælv. **8** Alt dette er begyndelsen på veerne. **9** Da skal de udsætte jer for trængsler og slå jer ihjel, og I skal hades af alle folkeslag på grund af mit navn. **10** Da skal mange falde fra, og de skal udlevere hinanden og hade hinanden. **11** Mange falske profeter skal stå frem og føre mange vild. **12** Og fordi lovløsheden tager overhånd, skal kærligheden blive kold hos de fleste. **13** Men den, der holder ud til enden, skal frelses. **14** Og dette evangelium om Riget skal prædikes i hele verden som vidnesbyrd for alle folkeslag, og så skal enden komme.

**15** Når I derfor ser Ødelæggelsens Vederstyggelighed, som der er talt om ved profeten Daniel, stå på hellig grund – den, der læser dette, skal mærke sig det! – **16** da skal de, der er i Judæa, flygte ud i bjergene; **17** den, der er på taget, skal ikke gå ned og hente noget i huset; **18** og den, der er ude på marken, skal ikke gå hjem og hente sin kappe. **19** Ve dem, der skal føde, og dem, der giver bryst i de dage. **20** Bed til, at jeres flugt ikke skal ske om vinteren eller på en sabbat. **21** For da skal der være en stor trængselstid, som der ikke har været magen til fra verdens begyndelse indtil nu og heller aldrig vil komme. **22** Og hvis de dage ikke afkortedes, blev intet menneske frelst; men for de udvalgtes skyld vil de dage blive afkortet.

**23** Hvis nogen da siger til jer: Se, her er Kristus! eller: Her er han! så tro det ikke; **24** for der skal fremstå falske kristus'er og falske profeter, og de skal gøre store tegn og undere for om muligt at føre selv de udvalgte vild. **25** Nu har jeg sagt jer det forud. **26** Siger de derfor til jer: Se, han er i ørkenen! så gå ikke derud. Eller: Se, han er i kamrene! så tro det ikke. **27** For som lynet kommer fra øst og lyser helt om i vest, sådan skal også Menneskesønnens komme være. **28** Hvor ådslet er, dér vil gribbene flokkes. **29** Men straks efter trængslen i de dage skal solen formørkes og månen ikke skinne og stjernerne falde ned fra himlen og himlens kræfter rystes. **30** Og da skal Menneskesønnens tegn komme til syne på himlen, og da skal alle jordens folkestammer jamre, og de skal se Menneskesønnen komme på himlens skyer med magt og megen herlighed. **31** Og han skal sende sine engle ud med høj basunklang, og de skal samle hans udvalgte fra de fire verdenshjørner, fra den ene ende af himlen til den anden.

#### Lignelsen om figentræet

**32** Lær denne lignelse af figentræet: Når dets grene bliver bløde og får blade, ved I, at sommeren er nær. **33** Sådan skal I også vide, når I ser alt dette, at han står lige for døren. **34** Sandelig siger jeg jer: Denne slægt skal ikke forgå, før alt dette sker. **35** Himmel og jord skal forgå, men mine ord skal aldrig forgå. **36** Men den dag eller time er der ingen, der kender, hverken englene i himlene eller Sønnen, men alene Faderen. **37** Som det var i Noas dage, sådan skal det også være ved Menneskesønnens komme. **38** For i dagene før syndfloden åd og drak de, giftede sig og bortgiftede lige til den dag, da Noa gik ind i arken; **39** og de vidste ikke noget, før syndfloden kom og rev dem alle bort. Sådan skal også Menneskesønnens komme være. **40** Da skal der være to mænd ude på marken; den ene tages med, og den anden lades tilbage. **41** To kvinder skal male på samme kværn; den ene tages med, og den anden lades tilbage.

#### Årvågne tjenere

**42** Våg derfor, for I ved ikke, hvad dag jeres Herre kommer. **43** Men det ved I, at vidste husets herre, i hvilken nattevagt tyven kommer, ville han våge og forhindre, at nogen brød ind i hans hus. **44** Derfor skal I også være rede, for Menneskesønnen kommer i den time, I ikke venter det.

**45** Hvem er så en tro og klog tjener, som af sin herre er sat til at give hans folk deres kost i rette tid? **46** Salig den tjener, som hans herre finder i færd med at gøre det, når han kommer. **47** Sandelig siger jeg jer: Han vil sætte ham til at forvalte alt, hvad han ejer. **48** Men er det en dårlig tjener, der siger som så: Min herre lader vente på sig! **49** og derpå giver sig til at slå sine medtjenere og spiser og drikker med svirebrødre, **50** så skal den tjeners herre komme en dag, han ikke venter, og i en time, han ikke kender, **51** og hugge ham ned og lade ham dele skæbne med hyklerne. Dér skal der være gråd og tænderskæren.

### Matt 25

#### Lignelsen om de ti brudepiger

**1** Da skal Himmeriget ligne ti brudepiger, som tog deres lamper og gik ud for at møde brudgommen. **2** Fem af dem var tåbelige, og fem var kloge. **3** De tåbelige tog deres lamper med, men ikke olie. **4** De kloge tog både deres lamper med og olie i deres kander. **5** Da brudgommen lod vente på sig, blev de alle sammen døsige og faldt i søvn. **6** Men ved midnat lød råbet: Brudgommen kommer, gå ud og mød ham! **7** Da vågnede alle pigerne og gjorde deres lamper i stand. **8** Og de tåbelige sagde til de kloge: Giv os noget af jeres olie, for vore lamper går ud. **9** Men de kloge svarede: Nej, der er ikke nok til både os og jer. Gå hellere hen til købmanden og køb selv. **10** Men da de var gået hen for at købe, kom brudgommen, og de, der var rede, gik med ham ind i bryllupssalen, og døren blev lukket. **11** Siden kom også de andre piger og sagde: Herre, herre, luk os ind! **12** Men han svarede: Sandelig siger jeg jer, jeg kender jer ikke. **13** Våg derfor, for I kender hverken dagen eller timen.

#### Lignelsen om de betroede talenter

**14** Det er som med en mand, der skulle rejse til udlandet og kaldte sine tjenere til sig og betroede dem sin formue; **15** én gav han fem talenter, en anden to og en tredje én, enhver efter hans evne; så rejste han. **16** Den, der havde fået de fem talenter, gik straks hen og handlede med dem og tjente fem til. **17** Ligeledes tjente han med de to talenter to til. **18** Men den, der havde fået én talent, gik hen og gravede et hul i jorden og gemte sin herres penge. **19** Lang tid efter kommer disse tjeneres herre tilbage og gør regnskab med dem. **20** Den, der havde fået de fem talenter, kom og lagde andre fem talenter på bordet og sagde: Herre, du betroede mig fem talenter; se, jeg har tjent fem talenter til. **21** Hans herre sagde til ham: Godt, du gode og tro tjener; du har været tro i det små, jeg vil betro dig meget. Gå ind til din herres glæde! **22** Også han med de to talenter kom og sagde: Herre, du betroede mig to talenter; se, jeg har tjent to talenter til. **23** Hans herre sagde til ham: Godt, du gode og tro tjener; du har været tro i det små, jeg vil betro dig meget. Gå ind til din herres glæde! **24** Så kom også han, som havde fået den ene talent, og han sagde: Herre, jeg kender dig som en hård mand, der høster, hvor du ikke har sået, og samler, hvor du ikke har spredt, **25** og af frygt for dig gik jeg hen og gemte din talent i jorden. Se, her har du, hvad dit er. **26** Men hans herre sagde til ham: Du dårlige og dovne tjener! Du vidste, at jeg høster, hvor jeg ikke har sået, og samler, hvor jeg ikke har spredt. **27** Så burde du have betroet mine penge til vekselererne, så jeg havde fået mit igen med rente, når jeg kom tilbage. **28** Tag derfor talenten fra ham og giv den til ham med de ti talenter. **29** For enhver, som har, til ham skal der gives, og han skal have overflod, men den, der ikke har, fra ham skal selv det tages, som han har. **30** Og kast den uduelige tjener ud i mørket udenfor. Dér skal der være gråd og tænderskæren.

#### Verdensdommen

**31** Når Menneskesønnen kommer i sin herlighed og alle englene med ham, da skal han tage sæde på sin herligheds trone. **32** Og alle folkeslagene skal samles foran ham, og han skal skille dem, som en hyrde skiller fårene fra bukkene; **33** fårene skal han stille ved sin højre side og bukkene ved sin venstre. **34** Da skal kongen sige til dem ved sin højre side: Kom, I som er min faders velsignede, og tag det rige i arv, som er bestemt for jer, siden verden blev grundlagt. **35** For jeg var sulten, og I gav mig noget at spise, jeg var tørstig, og I gav mig noget at drikke, jeg var fremmed, og I tog imod mig, **36** jeg var nøgen, og I gav mig tøj, jeg var syg, og I tog jer af mig, jeg var i fængsel, og I besøgte mig. **37** Da skal de retfærdige sige: Herre, hvornår så vi dig sulten og gav dig noget at spise, eller tørstig og gav dig noget at drikke? **38** Hvornår så vi dig som en fremmed og tog imod dig eller så dig nøgen og gav dig tøj? **39** Hvornår så vi dig syg eller i fængsel og besøgte dig? **40** Og kongen vil svare dem: Sandelig siger jeg jer: Alt, hvad I har gjort mod en af disse mine mindste brødre, det har I gjort mod mig. **41** Da skal han også sige til dem ved sin venstre side: Gå bort fra mig, I forbandede, til den evige ild, som er bestemt for Djævelen og hans engle. **42** For jeg var sulten, og I gav mig ikke noget at spise, jeg var tørstig, og I gav mig ikke noget at drikke, **43** jeg var fremmed, og I tog ikke imod mig, jeg var nøgen, og I gav mig ikke tøj, jeg var syg og i fængsel, og I så ikke til mig. **44** Da skal også de sige til ham: Herre, hvornår så vi dig sulten eller tørstig eller fremmed eller nøgen eller syg eller i fængsel, uden at vi hjalp dig? **45** Da skal han svare dem: Sandelig siger jeg jer: Alt, hvad I ikke har gjort mod en af disse mindste, det har I heller ikke gjort mod mig! **46** Og de skal gå bort til evig straf, men de retfærdige til evigt liv.«

### Matt 26

#### Beslutningen om Jesu død

**1** Da Jesus var færdig med hele denne tale, sagde han til sine disciple: **2** »I ved, at om to dage er det påske, og så udleveres Menneskesønnen til at korsfæstes.«

**3** Da samledes ypperstepræsterne og folkets ældste i gården hos ypperstepræsten, der hed Kajfas, **4** og de enedes om at gribe Jesus med list og slå ham ihjel. **5** Men de sagde: »Ikke under festen, for at der ikke skal blive uro i folket.«

#### Salvningen i Betania

**6** Da Jesus var i Betania i Simon den Spedalskes hus, **7** kom der en kvinde hen til ham med en alabastkrukke fuld af meget kostbar olie og hældte den ud over hans hoved, mens han sad til bords. **8** Da disciplene så det, blev de vrede og sagde: »Hvorfor ødsle sådan? **9** Denne olie kunne jo være solgt for mange penge og givet til de fattige.« **10** Men da Jesus mærkede det, sagde han til dem: »Hvorfor gør I det svært for kvinden? Hun har gjort en god gerning mod mig. **11** De fattige har I jo altid hos jer, men mig har I ikke altid. **12** Hun har hældt denne olie ud over mit legeme som en forberedelse til min begravelse. **13** Sandelig siger jeg jer: Hvor som helst i hele verden dette evangelium prædikes, skal også det, hun har gjort, fortælles til minde om hende.«

#### Judas' forræderi

**14** Da gik en af de tolv, han, som hed Judas Iskariot, til ypperstepræsterne **15** og sagde: »Hvad vil I give mig for at forråde ham til jer?« De talte tredive sølvpenge op til ham. **16** Og fra da af søgte han en lejlighed til at forråde ham.

#### Nadveren

**17** Den første dag under de usyrede brøds fest kom disciplene hen til Jesus og spurgte: »Hvor vil du have, at vi skal forberede påskemåltidet til dig?« **18** Han svarede: »Gå ind i byen til den og den, og sig til ham: Mesteren siger: Min time er nær; hos dig vil jeg holde påskemåltidet sammen med mine disciple.« **19** Og disciplene gjorde, som Jesus havde pålagt dem, og forberedte påskemåltidet.

**20** Da det blev aften, satte han sig til bords med de tolv. **21** Og mens de spiste, sagde han: »Sandelig siger jeg jer: En af jer vil forråde mig.« **22** De blev meget bedrøvede og begyndte én efter én at spørge ham: »Det er vel ikke mig, Herre?« **23** Han svarede dem: »Det er ham, som med hånden dyppede i fadet sammen med mig, der vil forråde mig. **24** Menneskesønnen går bort, som der står skrevet om ham, men ve det menneske, som Menneskesønnen forrådes af. Det var bedre for det menneske, om det aldrig var født.« **25** Judas, som forrådte ham, spurgte: »Det er vel ikke mig, Rabbi?« Han svarede ham: »Du sagde det selv.«

**26** Mens de spiste, tog Jesus et brød, velsignede og brød det, gav sine disciple det og sagde: »Tag det og spis det; dette er mit legeme.« **27** Og han tog et bæger, takkede, gav dem det og sagde: »Drik alle heraf; **28** dette er mit blod, pagtens blod, som udgydes for mange til syndernes forladelse. **29** Jeg siger jer: Fra nu af skal jeg ikke drikke af vintræets frugt, før den dag jeg drikker den som ny vin sammen med jer i min faders rige.«

#### Forudsigelsen af Peters fornægtelse

**30** Og da de havde sunget lovsangen, gik de ud til Oliebjerget. **31** Da sagde Jesus til dem: »I nat vil I alle svigte mig, for der står skrevet: ›Jeg vil slå hyrden ned, så fårene i hjorden spredes.‹ **32** Men efter at jeg er opstået, går jeg i forvejen for jer til Galilæa.«

**33** Peter sagde til ham: »Om så alle andre svigter, så svigter jeg dig aldrig.« **34** Jesus sagde til ham: »Sandelig siger jeg dig: I nat, før hanen galer, vil du fornægte mig tre gange.« **35** Peter sagde til ham: »Om jeg så skal dø sammen med dig, vil jeg aldrig fornægte dig.« Det samme sagde også alle de andre disciple.

#### Jesus i Getsemane

**36** Da kom Jesus med dem til et sted, der hedder Getsemane, og han sagde til disciplene: »Sæt jer her, mens jeg går derhen og beder.« **37** Så tog han Peter og de to Zebedæussønner med sig. Og han blev grebet af sorg og angst. **38** Da sagde han til dem: »Min sjæl er fortvivlet til døden. Bliv her og våg sammen med mig!« **39** Og han gik lidt længere væk, faldt ned på sit ansigt og bad: »Min fader, hvis det er muligt, så lad dette bæger gå mig forbi. Dog, ikke som jeg vil, men som du vil.« **40** Han kommer tilbage til sine disciple og finder dem sovende, og han sagde til Peter: »Så kunne I da ikke våge blot en time sammen med mig? **41** Våg, og bed om ikke at falde i fristelse. Ånden er rede, men kødet er skrøbeligt.« **42** Atter, for anden gang, gik han bort og bad: »Min fader, hvis det ikke er muligt, at dette bæger går mig forbi, men jeg skal drikke det, så ske din vilje.« **43** Og atter kom han og fandt dem sovende, for deres øjne var blevet tunge. **44** Han forlod dem igen, og for tredje gang gik han væk og bad den samme bøn. **45** Da kom han tilbage til disciplene og sagde til dem: »Sover I stadig og hviler jer? Nu er timen kommet, da Menneskesønnen overgives i synderes hænder. **46** Rejs jer, lad os gå! Se, han, som forråder mig, er her allerede.«

#### Tilfangetagelsen

**47** Endnu mens han talte, kom Judas, en af de tolv, fulgt af en stor skare med sværd og knipler fra ypperstepræsterne og folkets ældste. **48** Han, som forrådte ham, havde aftalt et tegn med dem og sagt: Det er ham, som jeg kysser; grib ham! **49** Han gik straks hen til Jesus, hilste ham med et »Rabbi!« og kyssede ham. **50** Jesus sagde til ham: »Min ven, nu har du gjort dit.« Da kom de hen og lagde hånd på Jesus og greb ham. **51** En af dem, der var sammen med Jesus, løftede hånden og trak sit sværd, slog efter ypperstepræstens tjener og huggede øret af ham. **52** Da sagde Jesus til ham: »Stik dit sværd i skeden! For alle, der griber til sværd, skal falde for sværd. **53** Eller tror du ikke, at jeg kan bede min fader om på stedet at give mig mere end tolv legioner engle til hjælp? **54** Men hvordan skulle da Skrifterne, der siger, at sådan skal det ske, blive opfyldt?« **55** I samme øjeblik sagde Jesus til skarerne: »I er rykket ud med sværd og knipler for at anholde mig, som om jeg var en røver. Dag efter dag har jeg siddet og undervist på tempelpladsen, og I har ikke grebet mig. **56** Men det er alt sammen sket, for at profeternes skrifter skal opfyldes.« Da lod alle disciplene ham i stikken og flygtede.

#### Jesus for Rådet

**57** De, der havde pågrebet Jesus, førte ham til ypperstepræsten Kajfas, hvor de skriftkloge og de ældste var samlet. **58** Men Peter fulgte efter ham på afstand helt til ypperstepræstens gård, og han gik derind og satte sig sammen med vagtfolkene for at se, hvad det ville ende med.

**59** Ypperstepræsterne og hele Rådet søgte at få et falsk vidneudsagn mod Jesus for at kunne dømme ham til døden, **60** men de fandt ikke noget, selv om mange trådte frem og vidnede falsk. Til sidst trådte dog to frem **61** og sagde: »Han har sagt: Jeg kan bryde Guds tempel ned og rejse det igen på tre dage.« **62** Så stod ypperstepræsten frem og spurgte ham: »Har du ikke noget at svare på det, de vidner imod dig?« **63** Men Jesus tav. Så sagde ypperstepræsten til ham: »Jeg besværger dig ved den levende Gud: Sig os, er du Kristus, Guds søn?« **64** Jesus svarede ham: »Du sagde det selv. Men jeg siger jer: Herefter skal I se Menneskesønnen sidde ved den Almægtiges højre hånd og komme på himlens skyer.« **65** Da flængede ypperstepræsten sine klæder og sagde: »Han har spottet Gud! Hvad skal vi nu med vidner? Nu har I selv hørt bespottelsen. **66** Hvad mener I?« De svarede: »Han er skyldig til døden.«

**67** Da spyttede de ham i ansigtet og slog ham med knytnæve, og nogle slog ham med stokke **68** og sagde: »Profetér for os, Kristus! Hvem var det, der slog dig?«

#### Peters fornægtelse

**69** Imens sad Peter udenfor i gården. Og en tjenestepige kom hen til ham og sagde: »Du var også sammen med galilæeren Jesus.« **70** Men han nægtede det i alles påhør og sagde: »Jeg forstår ikke, hvad du mener.« **71** Da han gik ud i portrummet, var der en anden af tjenestepigerne, som så ham og sagde til dem, som var der: »Han dér var sammen med Jesus fra Nazaret.« **72** Atter nægtede han det og svor på det: »Jeg kender ikke det menneske!« **73** Lidt efter kom de, som stod der, hen til Peter og sagde: »Jo, sandelig er du også en af dem; dit sprog røber dig.« **74** Da gav han sig til at bande og sværge: »Jeg kender ikke det menneske!« I det samme galede hanen. **75** Og Peter huskede det ord, Jesus havde sagt: »Før hanen galer, vil du fornægte mig tre gange.« Og han gik udenfor og græd bitterligt.

### Matt 27

#### Dommen over Jesus

**1** Tidligt næste morgen traf alle ypperstepræsterne og folkets ældste beslutning om at få Jesus dømt til døden. **2** De lod ham binde og føre bort og udleverede ham til statholderen, Pilatus.

#### Judas' død

**3** Da Judas, som forrådte ham, så, at han var blevet dømt, angrede han og bragte de tredive sølvpenge tilbage til ypperstepræsterne og de ældste **4** og sagde: »Jeg har syndet og forrådt uskyldigt blod.« Men de svarede: »Hvad kommer det os ved? Det bliver din sag.« **5** Så kastede han sølvpengene ind i templet, forlod stedet og gik hen og hængte sig. **6** Ypperstepræsterne tog sølvpengene, men sagde: »Det er ikke lovligt at lægge dem i tempelblokken, da det er blodpenge.« **7** De traf da den beslutning at købe Pottemagermarken for pengene til gravplads for fremmede. **8** Derfor hedder den mark den dag i dag Blodager. **9** Da opfyldtes det, som er talt ved profeten Jeremias, som siger: »Og de tog de tredive sølvpenge, den pris, han blev vurderet til, han der blev vurderet, af Israels børn, **10** og de gav dem for Pottemagermarken, sådan som Herren havde befalet mig.«

#### Jesus for Pilatus

**11** Jesus blev stillet for statholderen, og statholderen spurgte ham: »Er du jødernes konge?« Jesus svarede: »Du siger det selv.« **12** Men på ypperstepræsternes og de ældstes anklager svarede han ingenting. **13** Da sagde Pilatus til ham: »Hører du ikke alt det, de vidner imod dig?« **14** Men han svarede ham ikke på et eneste spørgsmål, så statholderen undrede sig meget.

**15** Under festen plejede statholderen at løslade en fange efter folkets egen vilje. **16** Man havde dengang en meget omtalt fange, som hed Jesus Barabbas. **17** Mens de nu var samlet, spurgte Pilatus dem: »Hvem vil I have, at jeg skal løslade jer, Jesus Barabbas eller Jesus, som kaldes Kristus?« **18** Han vidste nemlig, at det var af misundelse, de havde udleveret ham; **19** og mens han sad i dommersædet, havde hans hustru sendt bud til ham og ladet sige: »Hold dig fra denne retfærdige mand. For jeg har i nat haft mange onde drømme på grund af ham.«

**20** Men ypperstepræsterne og de ældste overtalte skarerne til at bede om at få Barabbas løsladt og få Jesus henrettet. **21** Og da statholderen spurgte dem: »Hvem af de to vil I have, at jeg skal løslade jer?« svarede de: »Barabbas!« **22** Pilatus spurgte dem: »Hvad skal jeg så gøre med Jesus, som kaldes Kristus?« De sagde alle: »Han skal korsfæstes!« **23** Han spurgte: »Hvad ondt har han da gjort?« Men de råbte blot endnu højere: »Han skal korsfæstes!« **24** Da Pilatus så, at der ikke var noget at gøre, men at der tværtimod blev uro, tog han noget vand, og i skarens påsyn vaskede han sine hænder og sagde: »Jeg er uskyldig i denne mands blod. Det bliver jeres sag.« **25** Hele folket svarede: »Lad hans blod komme over os og vore børn!« **26** Da løslod han dem Barabbas, men lod Jesus piske og udleverede ham til at blive korsfæstet.

#### Tornekroningen

**27** Da tog statholderens soldater Jesus med sig ind i borgen og samlede hele vagtstyrken om ham. **28** Og de klædte ham af og hængte en skarlagenrød soldaterkappe om ham, **29** flettede en krone af torne og satte den på hans hoved, gav ham en kæp i højre hånd og faldt på knæ foran ham, hånede ham og sagde: »Hil dig, jødekonge!« **30** Og de spyttede på ham og tog kæppen og slog ham i hovedet. **31** Da de havde hånet ham, tog de kappen af ham og gav ham hans egne klæder på. Så førte de ham ud for at korsfæste ham.

#### Korsfæstelsen

**32** På vejen derud traf de en mand fra Kyrene, som hed Simon, ham tvang de til at bære hans kors. **33** Da de kom ud til det sted, der hedder Golgata – det betyder Hovedskalsted – **34** gav de ham vin at drikke, som var blandet med malurt, men da han smagte det, ville han ikke drikke det. **35** Og da de havde korsfæstet ham, delte de hans klæder mellem sig ved at kaste lod om dem. **36** Så satte de sig dér og holdt vagt over ham. **37** Over hans hoved havde de anbragt anklagen imod ham, den lød: »Det er Jesus, jødernes konge«. **38** Sammen med ham blev der korsfæstet to røvere, den ene på hans højre, den anden på hans venstre side. **39** Og de, der gik forbi, spottede ham og rystede på hovedet **40** og sagde: »Du, som bryder templet ned og rejser det igen på tre dage, frels dig selv, hvis du er Guds søn, og stig ned fra korset!« **41** Også ypperstepræsterne og de skriftkloge og de ældste hånede ham på samme måde og sagde: **42** »Andre har han frelst, sig selv kan han ikke frelse. Han er jo Israels konge, lad ham nu stige ned fra korset, så vil vi tro ham. **43** Han har stolet på Gud, lad Gud nu udfri ham, hvis han vil vide af ham. Han har jo sagt: Jeg er Guds søn.« **44** Også røverne, der var korsfæstet sammen med ham, hånede ham på samme måde.

#### Jesu død

**45** Men fra den sjette time faldt der mørke over hele jorden indtil den niende time. **46** Og ved den niende time råbte Jesus med høj røst: »Elí, Elí! lemá sabaktáni?« – det betyder: »Min Gud, min Gud! Hvorfor har du forladt mig?« **47** Nogle af dem, som stod der og hørte det, sagde: »Han kalder på Elias.« **48** Straks løb en af dem hen og tog en svamp og fyldte den med eddike, satte den på en stang og gav ham noget at drikke. **49** Men de andre sagde: »Lad os se, om Elias kommer og frelser ham.« **50** Men Jesus råbte atter med høj røst og opgav ånden.

**51** Og se, forhænget i templet flængedes i to dele, fra øverst til nederst. Og jorden skælvede, og klipperne revnede, **52** og gravene sprang op, og mange af de hensovede helliges legemer stod op, **53** og de gik ud af deres grave og kom efter hans opstandelse ind i den hellige by og viste sig for mange. **54** Men da officeren og hans folk, der holdt vagt over Jesus, så jordskælvet og det andet, der skete, blev de rædselsslagne og sagde: »Sandelig, han var Guds søn.« **55** Der var også mange kvinder, der så til på afstand, de havde fulgt Jesus fra Galilæa og sørget for ham. **56** Blandt dem var Maria Magdalene, Maria, Jakobs og Josefs mor, og Zebedæussønnernes mor.

#### Gravlæggelsen

**57** Men da det var blevet aften, kom der en rig mand fra Arimatæa, der hed Josef, som også var blevet en discipel af Jesus. **58** Han gik til Pilatus og bad om at få Jesu legeme, og Pilatus befalede, at det skulle udleveres. **59** Så tog Josef Jesu legeme og svøbte det i et rent lagen **60** og lagde det i den nye grav, som han havde ladet hugge ud i klippen til sig selv. Og han væltede en stor sten for indgangen til graven og gik. **61** Men Maria Magdalene og den anden Maria var der og sad over for graven.

#### Gravvagten

**62** Næste dag, dagen efter forberedelsesdagen, gik ypperstepræsterne og farisæerne sammen til Pilatus **63** og sagde: »Herre, vi er kommet i tanker om, at denne bedrager, mens han endnu var i live, sagde: Efter tre dage opstår jeg. **64** Befal derfor, at graven skal bevogtes indtil tredjedagen, for at ikke hans disciple skal komme og stjæle ham og sige til folket: Han er opstået fra de døde. For så bliver det sidste bedrageri værre end det første.« **65** Pilatus sagde til dem: »Her har I vagtmandskab. Gå hen og sørg for, at der bliver holdt vagt, så godt I kan.« **66** De gik så hen og sikrede graven med vagter og ved at sætte segl på stenen.

### Matt 28

#### Jesu opstandelse

**1** Efter sabbatten, da det gryede ad den første dag i ugen, kom Maria Magdalene og den anden Maria for at se til graven. **2** Og se, der kom et kraftigt jordskælv. For Herrens engel steg ned fra himlen og trådte hen og væltede stenen fra og satte sig på den. **3** Hans udseende var som lynild og hans klæder hvide som sne. **4** De, der holdt vagt, skælvede af frygt for ham og blev som døde. **5** Men englen sagde til kvinderne: »Frygt ikke! Jeg ved, at I søger efter Jesus, den korsfæstede. **6** Han er ikke her; han er opstået, som han har sagt. Kom og se stedet, hvor han lå. **7** Og skynd jer hen og sig til hans disciple, at han er opstået fra de døde. Og se, han går i forvejen for jer til Galilæa. Dér skal I se ham. Nu har jeg sagt jer det.«

#### Mødet med den opstandne Jesus

**8** Og de skyndte sig bort fra graven med frygt og stor glæde og løb hen for at fortælle hans disciple det. **9** Og se, Jesus kom dem i møde og hilste dem med et »God morgen!« Og de gik hen og omfavnede hans fødder og tilbad ham. **10** Da sagde Jesus til dem: »Frygt ikke! Men gå hen og sig til mine brødre, at de skal gå til Galilæa. Dér skal de se mig.«

#### Gravvagten bestikkes

**11** Mens de var på vej, kom nogle af vagterne ind til byen og fortalte ypperstepræsterne alt, hvad der var sket. **12** De samledes med de ældste og besluttede at give soldaterne en større sum penge, **13** og de sagde: »I skal sige: Hans disciple kom om natten og stjal ham, mens vi sov. **14** Kommer det statholderen for øre, skal vi nok tage os af ham og holde jer udenfor.« **15** De tog imod pengene og gjorde, som de havde fået besked på. Og dette rygte er i omløb blandt jøderne den dag i dag.

#### Missionsbefalingen

**16** Men de elleve disciple gik til Galilæa til det bjerg, hvor Jesus havde sat dem stævne. **17** Og da de så ham, tilbad de ham, men nogle tvivlede. **18** Og Jesus kom hen og talte til dem og sagde: »Mig er givet al magt i himlen og på jorden. **19** Gå derfor hen og gør alle folkeslagene til mine disciple, idet I døber dem i Faderens og Sønnens og Helligåndens navn, **20** og idet I lærer dem at holde alt det, som jeg har befalet jer. Og se, jeg er med jer alle dage indtil verdens ende.«

## Markusevangeliet

### Mark 1

#### Johannes Døber i ørkenen

**1** Begyndelsen på evangeliet om Jesus Kristus, Guds søn.

**2** Som der står skrevet hos profeten Esajas:
      *Se, jeg sender min engel foran dig,
      han skal bane din vej.*
      **3** *Der er en, der råber i ørkenen:
      Ban Herrens vej,
      gør hans stier jævne!*
**4** – således trådte Johannes Døber frem i ørkenen og prædikede omvendelsesdåb til syndernes forladelse. **5** Og hele Judæa og alle Jerusalems indbyggere drog ud til ham, og de blev døbt af ham i Jordanfloden, idet de bekendte deres synder. **6** Johannes gik klædt i kamelhår og havde et læderbælte om livet, og han levede af græshopper og vildhonning. **7** Og han prædikede: »Efter mig kommer han, som er stærkere end jeg, og jeg er ikke værdig til at bøje mig ned og løse hans skorem. **8** Jeg har døbt jer med vand, men han skal døbe jer med Helligånden.«

#### Jesu dåb og Jesu fristelse

**9** I de dage skete det, at Jesus kom fra Nazaret i Galilæa og blev døbt af Johannes i Jordan. **10** Straks da han steg op af vandet, så han himlene flænges og Ånden dale ned over sig som en due; **11** og der lød en røst fra himlene: »Du er min elskede søn, i dig har jeg fundet velbehag!«

**12** Straks efter drev Ånden ham ud i ørkenen. **13** Og i fyrre dage var han i ørkenen og blev fristet af Satan; han levede blandt de vilde dyr, og englene sørgede for ham.

#### Jesu forkyndelse i Galilæa

**14** Efter at Johannes var blevet sat i fængsel, kom Jesus til Galilæa og prædikede Guds evangelium **15** og sagde: »Tiden er inde, Guds rige er kommet nær; omvend jer og tro på evangeliet!«

#### De første disciple kaldes

**16** Da Jesus gik langs Galilæas Sø, så han Simon og Andreas, Simons bror, i færd med at kaste net i søen; for de var fiskere. **17** Jesus sagde til dem: »Kom og følg mig, så vil jeg gøre jer til menneskefiskere.« **18** Og de lod straks garnene være og fulgte ham. **19** Da han gik et stykke videre, så han Jakob, Zebedæus' søn, og hans bror Johannes i båden i færd med at ordne garnene. **20** Straks kaldte han på dem, og de lod deres far Zebedæus blive tilbage i båden sammen med daglejerne og fulgte ham.

#### Helbredelsen af manden med den urene ånd

**21** Så kom de til Kapernaum. Da det blev sabbat, gik han straks ind i synagogen og underviste. **22** Og de blev slået af forundring over hans lære; for han lærte dem som en, der har myndighed, og ikke som de skriftkloge.

**23** Netop da var der i deres synagoge en mand med en uren ånd, og han skreg: **24** »Hvad har vi med dig at gøre, Jesus fra Nazaret! Er du kommet for at ødelægge os? Jeg ved, hvem du er: Guds hellige!« **25** Men Jesus truede ad ånden og sagde: »Ti stille, og far ud af ham!« **26** Den urene ånd rev og sled i ham, gav et højt skrig fra sig og fór ud af ham. **27** De blev alle sammen så forfærdede, at de sagde i munden på hinanden: »Hvad er dette? En ny lære med myndighed! Selv de urene ånder befaler han over, og de adlyder ham!« **28** Og rygtet om ham kom straks ud overalt i hele Galilæa.

#### Helbredelsen af Simons svigermor og andre syge

**29** Og straks de var kommet ud af synagogen, kom de ind i Simons og Andreas' hus sammen med Jakob og Johannes. **30** Simons svigermor lå med feber, og de fortalte straks Jesus om hende. **31** Så gik han hen og tog hendes hånd og rejste hende op, og feberen forlod hende, og hun sørgede for dem.

**32** Da det blev aften, og solen var gået ned, kom folk hen til ham bærende på alle de syge og besatte; **33** og hele byen var stimlet sammen ved døren. **34** Han helbredte mange, der led af forskellige sygdomme, og uddrev mange dæmoner; men han tillod ikke dæmonerne at sige noget, for de vidste, hvem han var.

#### Jesu forkyndelse i andre byer

**35** Ganske tidligt, mens det endnu var helt mørkt, stod Jesus op, og han gik bort og ud til et øde sted og bad dér. **36** Simon og de andre skyndte sig efter ham, **37** og da de fandt ham, sagde de: »Alle leder efter dig.« **38** Men han sagde til dem: »Lad os gå andre steder hen, til landsbyerne heromkring, så jeg også kan prædike dér; det er derfor, jeg er draget ud.« **39** Så drog han rundt og prædikede i deres synagoger i hele Galilæa og uddrev dæmonerne.

#### Helbredelsen af en spedalsk

**40** Da kom der en spedalsk hen til Jesus; han faldt på knæ og bad ham og sagde: »Hvis du vil, kan du gøre mig ren.« **41** Jesus ynkedes over ham, rakte hånden ud, rørte ved ham og sagde: »Jeg vil, bliv ren!« **42** Og straks forlod spedalskheden ham, og han blev ren. **43** Jesus talte strengt til ham og sendte ham straks væk, **44** idet han sagde til ham: »Se til, at du ikke siger det til nogen; men gå hen og bliv undersøgt af præsten, og bring de ofre for din renselse, som Moses har fastsat, som et vidnesbyrd for dem.« **45** Men manden gik ud og gav sig ivrigt til at prædike ordet vidt og bredt, så Jesus ikke længere kunne gå åbenlyst ind i nogen by, men måtte blive udenfor på øde steder. Alligevel blev folk ved med at komme til ham alle vegne fra.

### Mark 2

#### Helbredelsen af den lamme i Kapernaum

**1** Da Jesus efter nogle dages forløb igen kom til Kapernaum, rygtedes det, at han var hjemme. **2** Og der samlede sig så mange mennesker, at der ikke engang var plads uden for døren; og han talte ordet til dem. **3** Så kom der nogle hen til ham med en lam, der blev båret af fire mand. **4** Men da de ikke kunne komme hen til Jesus for de mange mennesker, fjernede de taget over det sted, hvor han var; og da de havde lavet hul, sænkede de båren med den lamme ned. **5** Da Jesus så deres tro, siger han til den lamme: »Søn, dine synder tilgives dig.« **6** Men der sad også nogle af de skriftkloge, og de tænkte i deres hjerte: **7** »Hvad er det dog, han siger? Han spotter Gud. Hvem kan tilgive synder andre end én, nemlig Gud?« **8** Da Jesus i sin ånd straks vidste, at de tænkte sådan ved sig selv, sagde han til dem: »Hvorfor tænker I sådan i jeres hjerte? **9** Hvad er det letteste, at sige til den lamme: Dine synder tilgives dig, eller at sige: Rejs dig, tag din båre og gå? **10** Men for at I kan vide, at Menneskesønnen har myndighed til at tilgive synder på jorden« – siger han til den lamme: **11** »Jeg siger dig, rejs dig, tag din båre og gå hjem!« **12** Og han rejste sig, tog straks båren og forlod stedet for øjnene af dem alle sammen, så de blev helt ude af sig selv og priste Gud og sagde: »Aldrig har vi set noget lignende!«

#### Levi kaldes til discipel

**13** Jesus gik atter ud langs søen, og hele skaren kom til ham, og han underviste dem. **14** Da han gik videre, så han Levi, Alfæus' søn, sidde ved toldboden, og han sagde til ham: »Følg mig!« Og han rejste sig og fulgte ham.

**15** Senere sad Jesus til bords i hans hus, og mange toldere og syndere sad til bords sammen med ham og hans disciple, for der var mange, som fulgte ham. **16** Da de skriftkloge blandt farisæerne så, at han spiste sammen med syndere og toldere, spurgte de hans disciple: »Hvorfor spiser han sammen med toldere og syndere?« **17** Men da Jesus hørte det, sagde han til dem: »De raske har ikke brug for læge, det har de syge. Jeg er ikke kommet for at kalde retfærdige, men syndere.«

#### Ung vin på nye lædersække

**18** Johannes' disciple og farisæerne holdt faste. Da kom der nogle til ham og spurgte: »Hvorfor faster Johannes' disciple og farisæernes disciple, men dine disciple faster ikke?« **19** Jesus svarede dem: »Kan brudesvendene faste, mens brudgommen er sammen med dem? Så længe de har brudgommen hos sig, kan de ikke faste. **20** Men der kommer dage, da brudgommen er taget fra dem, og den dag skal de faste. **21** Ingen sætter en lap af ukrympet stof på en gammel kappe; for så river den nye lap det gamle i stykker, og hullet bliver værre. **22** Og ingen fylder ung vin på gamle lædersække; for så sprænger vinen sækkene, og både vin og sække ødelægges. Nej, ung vin på nye sække!«

#### Aksplukningen på sabbatten

**23** På en sabbat kom Jesus forbi nogle kornmarker, og undervejs begyndte hans disciple at plukke aks. **24** Farisæerne sagde da til ham: »Se dér, hvorfor gør de noget, som ikke er tilladt på en sabbat?« **25** Så sagde han til dem: »Har I aldrig læst, hvad David gjorde, da han og hans mænd manglede mad og blev sultne, **26** hvordan han på ypperstepræsten Ebjatars tid gik ind i Guds hus og spiste af skuebrødene, som det kun er tilladt præsterne at spise, og tilmed gav sine mænd noget?« **27** Og Jesus sagde til dem: »Sabbatten blev til for menneskets skyld, og ikke mennesket for sabbattens skyld. **28** Derfor er Menneskesønnen herre også over sabbatten.«

### Mark 3

#### Helbredelsen af manden med den visne hånd

**1** Jesus gik atter ind i synagogen. Dér var der en mand med en vissen hånd. **2** Og de holdt øje med, om Jesus ville helbrede ham på sabbatten, så de kunne anklage ham. **3** Og han sagde til manden med den visne hånd: »Rejs dig og kom ind i midten!« **4** Så sagde han til dem: »Er det tilladt at gøre noget godt eller at gøre noget ondt på en sabbat, at frelse liv eller at slå ihjel?« Men de tav. **5** Han så rundt på dem med vrede, og bedrøvet over deres forhærdede hjerte sagde han til manden: »Ræk hånden frem!« Han rakte den frem, og hans hånd blev rask igen. **6** Da gik farisæerne straks ud, og sammen med herodianerne traf de beslutning om at få ham slået ihjel.

#### Store folkeskarer og mange helbredelser

**7** Jesus trak sig tilbage til søen sammen med sine disciple, og en stor mængde mennesker fra Galilæa fulgte med. **8** Også fra Judæa, fra Jerusalem, fra Idumæa, fra den anden side af Jordan og fra landet omkring Tyrus og Sidon kom der en stor mængde mennesker, som havde hørt om alt det, han gjorde. **9** Og han sagde til sine disciple, at en båd skulle holdes klar til ham på grund af skaren, for at de ikke skulle mase ham. **10** Han helbredte nemlig mange, så alle de, der var syge, kastede sig over ham for at røre ved ham. **11** Og når de urene ånder så ham, faldt de ned for fødderne af ham og råbte: »Du er Guds søn!« **12** Men han pålagde dem meget strengt, at de ikke måtte røbe ham.

#### Valget af de tolv

**13** Jesus gik op på bjerget og kaldte dem til sig, som han selv ville, og de kom hen til ham. **14** Han valgte tolv, som han kaldte apostle, for at de skulle være sammen med ham, og for at han kunne sende dem ud for at prædike **15** og have magt til at uddrive dæmoner. **16** Han valgte de tolv: Simon, som han gav tilnavnet Peter, **17** og Jakob, Zebedæus' søn, og Johannes, Jakobs bror, dem gav han tilnavnet Boanerges, det vil sige »Tordensønner«, **18** og Andreas og Filip og Bartholomæus og Matthæus og Thomas og Jakob, Alfæus' søn, og Thaddæus og Simon Kananæer **19** og Judas Iskariot, ham som forrådte ham.

#### Jesus og Beelzebul og bespottelse mod Helligånden

**20** Så kom han hjem, og der samledes igen en skare, så de ikke engang kunne komme til at spise. **21** Og da hans slægtninge hørte det, gik de hen for at få fat i ham, for de mente, at han var ude af sig selv.

**22** Og de skriftkloge, der var kommet ned fra Jerusalem, sagde: »Han er besat af Beelzebul! Det er ved dæmonernes fyrste, at han uddriver dæmonerne.« **23** Så kaldte han dem hen til sig og sagde til dem i lignelser: »Hvordan skulle Satan kunne uddrive Satan? **24** Hvis et rige er kommet i splid med sig selv, så kan det rige ikke bestå. **25** Og hvis et hus er kommet i splid med sig selv, så kan det hus ikke bestå. **26** Og hvis Satan har rejst sig mod sig selv og er kommet i splid med sig selv, så kan han ikke bestå, men det er ude med ham. **27** Der er heller ingen, som kan trænge ind i den stærkes hus for at røve hans ejendele uden først at have bundet den stærke. Først så kan han plyndre hans hus.

**28** Sandelig siger jeg jer: Alt skal tilgives menneskenes børn, forsyndelser og bespottelser, hvor meget de end spotter. **29** Men den, der spotter Helligånden, får aldrig i evighed tilgivelse, men er skyldig i en evig synd.« **30** De havde jo sagt: »Han er besat af en uren ånd.«

#### Jesu sande slægtninge

**31** Så kom Jesu mor og hans brødre, og de sendte nogle ind til ham for at hente ham, men selv blev de stående udenfor. **32** Han sad omgivet af en hel skare, og de sagde til ham: »Se, din mor og dine brødre og dine søstre står udenfor og spørger efter dig.« **33** Men han svarede dem: »Hvem er min mor og mine brødre?« **34** Og han så rundt på dem, der sad omkring ham, og han sagde: »Se, her er min mor og mine brødre. **35** For den, der gør Guds vilje, er min bror og søster og mor.«

### Mark 4

#### Lignelsen om sædemanden

**1** Jesus gav sig igen til at undervise nede ved søen. Og en meget stor skare flokkedes om ham, så han måtte gå om bord og sætte sig i en båd ude på søen, mens hele skaren stod på bredden inde på land. **2** Og han lærte dem meget i lignelser, og i sin undervisning sagde han til dem:

**3** »Hør her! En sædemand gik ud for at så. **4** Og da han såede, faldt noget på vejen, og fuglene kom og åd det op. **5** Noget faldt på klippegrund, hvor der ikke var ret meget jord, og det kom straks op, fordi der kun var et tyndt lag jord; **6** og da solen kom højt på himlen, blev det svedet, og det visnede, fordi det ikke havde rod. **7** Noget faldt mellem tidsler, og tidslerne voksede op og kvalte det, så det ikke gav udbytte. **8** Men noget faldt i god jord og gav udbytte; det voksede op og groede, og noget bar tredive og noget tres og noget hundrede fold.« **9** Og han sagde: »Den, der har ører at høre med, skal høre!«

**10** Da han var blevet alene med sine ledsagere og de tolv, spurgte de ham om lignelserne. **11** Og han svarede dem: »Til jer er Guds riges hemmelighed givet, men til dem udenfor kommer alt i lignelser, **12** for at
      *de skal se og se, men intet forstå,
      de skal høre og høre, men intet fatte,
      for at de ikke skal vende om og få tilgivelse.«*

**13** Og han sagde til dem: »Forstår I ikke denne lignelse? Hvordan skal I så kunne forstå de andre lignelser? **14** Sædemanden sår ordet. **15** Med dem på vejen, hvor ordet sås, er det sådan, at når de har hørt det, kommer Satan straks og tager det ord bort, der er sået i dem. **16** De, der bliver sået på klippegrund, er dem, der straks tager imod ordet med glæde, når de har hørt det; **17** men de har ikke rod i sig, de holder kun ud en tid, så når der kommer trængsler eller forfølgelse på grund af ordet, falder de straks fra. **18** Andre er dem, der bliver sået mellem tidslerne; det er dem, som har hørt ordet, **19** men denne verdens bekymringer og rigdommens blændværk og lyst til alt muligt andet kommer til og kvæler ordet, så det ikke bærer frugt. **20** Men de, der bliver sået i den gode jord, det er dem, der hører ordet og tager imod det og bærer frugt, tredive og tres og hundrede fold.«

#### Lignelsen om lyset i stagen og om det voksende korn og om sennepsfrøet

**21** Så sagde han til dem: »Kommer nogen med et lys for at sætte det under en skæppe eller under en bænk? Er det ikke for at sætte det i en stage? **22** For der er intet skjult, som ikke skal blive synligt, og intet gemt bort, som ikke skal komme frem i lyset. **23** Har nogen ører at høre med, skal han høre!«

**24** Og han sagde til dem: »Mærk jer, hvad I hører! Det mål, I måler med, skal I selv få tilmålt med, ja, I skal få i overmål. **25** For den, der har, til ham skal der gives; og den, der ikke har, fra ham skal selv det tages, som han har.«

**26** Og han sagde: »Med Guds rige er det ligesom med en mand, der har tilsået jorden; **27** han sover og står op, nat og dag, og kornet spirer og vokser, uden at han ved hvordan. **28** Af sig selv giver jorden afgrøde, først strå, så aks, så fuld kerne i akset. **29** Men når kornet er modent, går han straks i gang med seglen, for høsten er inde.«

**30** Og han sagde: »Hvad skal vi sammenligne Guds rige med? Hvilken lignelse skal vi bruge om det? **31** Det er ligesom et sennepsfrø: Når det kommer i jorden, er det mindre end alle andre frø på jorden, **32** men når det er sået, vokser det op og bliver større end alle andre planter og får store grene, så himlens fugle kan bygge rede i dets skygge.«

**33** Med mange af den slags lignelser talte han ordet til dem, sådan som de nu kunne fatte det; **34** han talte ikke til dem undtagen i lignelser, men når de var alene, forklarede han det hele for sine disciple.

#### Stormen på søen

**35** Samme dag, da det blev aften, sagde Jesus til dem: »Lad os tage over til den anden bred.« **36** Og de forlod skaren og tog ham med i den båd, han sad i, og der var også andre både med. **37** Og der kom en voldsom hvirvelstorm, bølgerne slog ind over båden, så den var lige ved at fyldes. **38** Men Jesus lå i agterstavnen og sov på en hynde. Så vækkede de ham og sagde til ham: »Mester, er du ligeglad med, at vi går under?« **39** Og han rejste sig, truede ad stormen og sagde til søen: »Ti stille, hold inde!« Og stormen lagde sig, og det blev helt blikstille. **40** Så sagde han til dem: »Hvorfor er I bange? Har I endnu ikke tro?« **41** Og de blev grebet af stor frygt og sagde til hinanden: »Hvem er dog han, siden både storm og sø adlyder ham?«

### Mark 5

#### Den besatte i gerasenernes land

**1** Så kom de over til den anden bred af søen til gerasenernes land. **2** Og da Jesus steg ud af båden, kom der i det samme en mand hen imod ham fra gravhulerne; han var besat af en uren ånd. **3** Han holdt til i gravene, og ikke engang med lænker kunne man holde ham bundet; **4** for han var ofte blevet lagt i fodjern og lænker, men lænkerne havde han revet af sig, og fodjernene havde han sprængt. Ingen var i stand til at tæmme ham; **5** hele tiden, både nat og dag, løb han rundt mellem gravene og på bjergene og råbte og skreg og slog sig selv med sten. **6** Da han på lang afstand fik øje på Jesus, kom han løbende og kastede sig ned for ham **7** og råbte med høj røst: »Hvad har jeg med dig at gøre, Jesus, du Gud den Højestes søn! Jeg besværger dig for Guds skyld: Pin mig ikke!« **8** Jesus havde nemlig sagt til ham: »Du urene ånd, far ud af manden.« **9** Og han spurgte ham: »Hvad er dit navn?« Han svarede ham: »Legion er mit navn, for vi er mange.« **10** Og de tiggede og bad ham om ikke at sende dem bort fra egnen.

**11** Dér ved bjerget gik der en stor flok svin og fandt føde; **12** og dæmonerne bad ham: »Send os over i svinene, så vi kan fare ind i dem.« **13** Det gav han dem lov til. Og de urene ånder fór ud af manden og ind i svinene; og flokken på omkring to tusind styrtede ud over skrænten ned i søen og druknede. **14** Men svinehyrderne løb deres vej og fortalte om det i byen og på landet, og folk kom for at se, hvad der var sket. **15** De kommer hen til Jesus og ser den dæmonbesatte, som havde haft legionen i sig, sidde påklædt og ved sin fulde fornuft, og de blev grebet af frygt. **16** Men de, der havde set det, forklarede dem, hvad der var sket med den dæmonbesatte, og fortalte om det med svinene. **17** Så bad de ham om at forlade deres egn.

**18** Da Jesus var ved at gå om bord i båden, bad manden, der havde været besat, om lov til at komme med ham. **19** Men det afslog han og sagde til ham: »Gå hjem til dine egne, og fortæl dem om alt det, Herren har gjort mod dig, og at han har forbarmet sig over dig.« **20** Så gik han hen og gav sig til at prædike i Dekapolis om alt det, Jesus havde gjort mod ham, og alle undrede sig.

#### Helbredelsen af Jairus' datter og af kvinden med blødninger

**21** Da Jesus var sejlet tilbage til den anden bred af søen, samlede der sig en stor skare om ham, mens han var nede ved søen. **22** Så kommer der en af synagogeforstanderne, han hed Jairus, og da han så Jesus, faldt han ned for hans fødder **23** og bad ham indtrængende: »Min lille datter ligger for døden. Ville du blot komme og lægge hænderne på hende, så hun kan blive frelst og leve.« **24** Så gik Jesus med ham, og en stor skare fulgte efter og trængtes omkring ham.

**25** Men der var en kvinde, som i tolv år havde lidt af blødninger, **26** og som havde døjet meget af mange læger og brugt alt, hvad hun ejede, uden at det havde hjulpet; hun havde tværtimod fået det værre. **27** Hun havde hørt om Jesus, og hun kom frem i skaren bagfra og rørte ved hans kappe. **28** For hun tænkte: »Bare jeg rører ved hans tøj, bliver jeg frelst.« **29** Og straks udtørredes kilden til hendes blødninger, og hun mærkede i sin krop, at hun var blevet helbredt for lidelsen. **30** Men Jesus mærkede straks på sig selv den kraft, der udgik fra ham, og han vendte sig om midt i skaren og sagde: »Hvem rørte ved mit tøj?« **31** Og hans disciple sagde til ham: »Du ser jo selv, hvordan folk trænges om dig, og så spørger du: Hvem rørte ved mig?« **32** Han så sig omkring for at se, hvem der havde gjort det. **33** Og kvinden kom frem skælvende af skræk, for hun vidste, hvad der var sket med hende, og hun faldt ned for ham og fortalte ham hele sandheden. **34** Han sagde til hende: »Datter, din tro har frelst dig. Gå bort med fred, og vær helbredt for din lidelse!«

**35** Endnu mens han talte, kommer der nogle fra synagogeforstanderens hus og siger: »Din datter er død! Hvorfor gøre Mesteren ulejlighed mere?« **36** Men da Jesus hørte, hvad der blev sagt, sagde han til synagogeforstanderen: »Frygt ikke, tro kun!« **37** Og han tillod ikke andre end Peter og Jakob og Johannes, Jakobs bror, at følge med. **38** Så kom de til synagogeforstanderens hus, og han så en larmende hob, som både græd og jamrede meget, **39** og han gik ind og sagde til dem: »Hvorfor larmer og græder I? Barnet er ikke død, hun sover.« **40** De lo ad ham; men han jog dem alle sammen ud og tog barnets far og mor og sine ledsagere med sig og gik ind, hvor barnet lå. **41** Så tog han barnets hånd og sagde til hende: »Talitha kum!« – det betyder: »Lille pige, jeg siger dig, rejs dig op!« **42** Og straks stod pigen op og gik omkring, for hun var tolv år gammel. Og de blev fuldstændig ude af sig selv. **43** Men Jesus befalede dem strengt, at ingen måtte få dette at vide, og han sagde, at hun skulle have noget at spise.

### Mark 6

#### Jesus i Nazaret

**1** Så tog Jesus af sted derfra og kom til sin hjemby, og hans disciple fulgte med ham. **2** Og da det blev sabbat, begyndte han at undervise i synagogen; og de mange tilhørere blev slået af forundring og spurgte: »Hvor har han alt det fra? Hvad er det for en visdom, der er givet ham? Og hvad er det for mægtige gerninger, der sker ved hans hænder? **3** Er det ikke tømreren, Marias søn og bror til Jakob og Joses og Judas og Simon? Bor hans søstre ikke her hos os?« Og de blev forarget på ham. **4** Men Jesus sagde til dem: »En profet er ikke miskendt undtagen i sin hjemby og blandt sine slægtninge og i sit hus.« **5** Og han kunne ikke gøre nogen mægtig gerning dér, bortset fra at han lagde hænderne på nogle få syge og helbredte dem. **6** Og han undrede sig over deres vantro. Så gik han omkring i de omliggende landsbyer og underviste.

#### Udsendelsen af de tolv

**7** Jesus kaldte de tolv til sig og begyndte at udsende dem to og to og gav dem magt over de urene ånder, **8** og han forbød dem at tage noget med sig på rejsen bortset fra en stav, men ikke brød eller taske og heller ikke penge i bæltet; **9** dog skulle de have sandaler på, men de måtte ikke tage to kjortler med. **10** Og han sagde til dem: »Hvor som helst I kommer ind i et hus, dér skal I blive boende, til I rejser videre. **11** Og er der et sted, hvor de ikke vil tage imod jer eller høre på jer, så gå derfra og ryst støvet af jeres fødder som et vidnesbyrd imod dem.« **12** Så drog de ud og prædikede, at folk skulle omvende sig; **13** og de uddrev mange dæmoner, og de salvede mange syge med olie og helbredte dem.

#### Johannes Døbers død

**14** Kong Herodes hørte om Jesus, for hans navn var blevet kendt, og folk sagde: »Det er Johannes Døber, der er stået op fra de døde, og derfor virker disse kræfter i ham.« **15** Men andre sagde: »Det er Elias,« og andre igen sagde: »Det er en profet ligesom en af de gamle profeter.« **16** Da Herodes hørte det, sagde han: »Den Johannes, jeg har halshugget, han er stået op!«

**17** Herodes havde nemlig ladet Johannes gribe og lægge i lænker og fængsle på grund af Herodias, sin bror Filips hustru, fordi Herodes havde giftet sig med hende; **18** for Johannes havde sagt til ham: »Du har ikke lov til at have din brors hustru.« **19** Og Herodias var ude efter ham og ville have ham slået ihjel, men hun kunne ikke. **20** For Herodes var bange for Johannes, da han vidste, at han var en retfærdig og hellig mand, så han holdt hånden over ham; og hver gang han hørte på ham, blev han meget anfægtet, men han hørte gerne på ham.

**21** Men så kom der en lejlighed, da Herodes på sin fødselsdag holdt fest for sine hoffolk og hærførerne og de fornemme i Galilæa. **22** Da kom Herodias' datter ind og dansede, og hun betog Herodes og hans gæster. Kongen sagde til pigen: »Bed mig om, lige hvad du vil, og jeg vil give dig det!« **23** Og med ed lovede han hende alt muligt: »Lige meget hvad du beder mig om, vil jeg give dig, om det så er halvdelen af mit kongerige.« **24** Men hun gik ud og spurgte sin mor: »Hvad skal jeg bede om?« Hun svarede: »Johannes Døbers hoved!« **25** Og så skyndte hun sig ind til kongen og bad ham: »Jeg ønsker, at du straks giver mig Johannes Døbers hoved på et fad.« **26** Kongen blev meget ked af det, men på grund af sin ed og sine gæster ville han ikke sige nej til hende. **27** Så sendte kongen straks bødlen af sted med ordre om at bringe Johannes' hoved. Og han gik hen og halshuggede ham i fængslet, **28** og han bragte hans hoved på et fad og gav det til pigen, og hun gav det til sin mor. **29** Men da hans disciple hørte om det, kom de og hentede liget og lagde det i en grav.

#### Bespisningen af de fem tusind

**30** Apostlene samledes igen hos Jesus og fortalte ham om alt det, de havde gjort, og alt det, de havde lært folk. **31** Og han sagde til dem: »Kom med ud til et øde sted, hvor I kan være alene og hvile jer lidt.« For der var mange, som kom og gik, så de ikke engang havde tid til at spise.

**32** Så sejlede de i båden ud til et øde sted for at være alene. **33** Men mange så dem tage af sted, og de genkendte dem, og fra alle byerne strømmede folk sammen til fods, og de nåede frem før dem. **34** Og da Jesus kom i land, så han en stor folkeskare, og han ynkedes over dem, for de var som får uden hyrde, og han gav sig til at lære dem om mange ting.

**35** Da det allerede var blevet sent, kom hans disciple hen til ham og sagde: »Stedet her er øde, og det er allerede sent. **36** Send dem bort, så de kan gå hen til gårdene og landsbyerne heromkring og købe sig noget at spise.« **37** Men han svarede dem: »Giv I dem noget at spise!« De sagde så til ham: »Skal vi gå hen og købe for to hundrede denarer brød, så vi kan give dem noget at spise?« **38** Men han sagde til dem: »Hvor mange brød har I? Gå hen og se efter!« Og da de havde gjort det, sagde de: »Fem, og så to fisk.« **39** Så sagde han, at de skulle få alle til at sætte sig ned gruppevis i det grønne græs. **40** Og de slog sig ned i klynger, nogle på hundrede, andre på halvtreds. **41** Og han tog de fem brød og de to fisk, så op mod himlen og velsignede dem, brød brødene og gav sine disciple dem, for at de skulle dele ud til folk; også de to fisk delte han ud til alle. **42** Og alle spiste og blev mætte; **43** og de samlede stykker sammen, også af fiskene, tolv kurve fulde. **44** Det var fem tusind mænd, der havde spist.

#### Vandringen på søen

**45** Straks efter nødte Jesus disciplene til at gå om bord i båden og tage i forvejen over til den anden bred, til Betsajda, mens han selv sendte skaren bort. **46** Og da han havde taget afsked med dem, gik han op på bjerget for at bede. **47** Da det var blevet aften, var båden midt ude på søen, og selv var han alene inde på land. **48** Da han så, at de kæmpede med at komme frem, fordi de havde vinden imod, kommer han ved den fjerde nattevagt gående på søen ud til dem, og han ville gå forbi dem. **49** Da de så ham gå på søen, troede de, at det var et spøgelse, og de skreg op; **50** for alle så ham og blev skrækslagne. Men straks talte han til dem og sagde: »Vær frimodige, det er mig, frygt ikke!« **51** Så kom han op i båden til dem, og vinden lagde sig; men de var helt ude af sig selv. **52** De havde nemlig ikke fattet det med brødene, tværtimod var deres hjerte forhærdet.

#### Helbredelser ved Genesaret

**53** Og da de var kommet over søen, nåede de land ved Genesaret og lagde til dér. **54** Og da de kom op fra båden, genkendte folk ham straks **55** og skyndte sig rundt i hele egnen og begyndte at bære de syge på bårer hen, hvor de hørte han var. **56** Og hvor han end kom ind i landsbyer og byer og gårde, lagde man de syge på torvet, og de bad ham om at måtte røre bare ved kvasten på hans kappe; og alle, der rørte ved ham, blev frelst.

### Mark 7

#### Spørgsmålet om rent og urent

**1** Farisæerne og nogle skriftkloge, som var kommet fra Jerusalem, samlede sig omkring Jesus. **2** Og de så, at nogle af hans disciple spiste med urene hænder, det vil sige uden at vaske dem. **3** Farisæerne og jøderne i det hele taget spiser nemlig ikke, før de har vasket hænderne med en håndfuld vand for at overholde de gamles overlevering; **4** og de spiser ikke noget fra torvet, uden at de skyller det; og der er meget andet, som de overholder ifølge overleveringen: at skylle bægre, krus, kobbertøj og bænke. **5** Farisæerne og de skriftkloge spurgte ham så: »Hvorfor følger dine disciple ikke de gamles overlevering, men spiser med urene hænder?« **6** Men han sagde til dem: »Esajas profeterede rigtigt om jer hyklere, sådan som der står skrevet:
      *Dette folk ærer mig med læberne,
      men deres hjerte er langt borte fra mig,*
      **7** *forgæves dyrker de mig,
      for det, de lærer, er menneskebud.*
**8** I har tilsidesat Guds bud og overholder kun menneskers overlevering.« **9** Og han sagde til dem: »Hvor kønt! I forkaster Guds bud for at indføre jeres egen overlevering. **10** Moses har jo sagt: ›Ær din far og din mor!‹ og: ›Den, der forbander sin far eller sin mor, skal lide døden.‹ **11** Men I siger: Hvis et menneske siger til sin far eller sin mor: Det, du skulle have haft som hjælp af mig, skal være korban – det vil sige tempelgave – **12** så tillader I ikke længere, at han gør noget for sin far eller sin mor. **13** I sætter Guds ord ud af kraft med jeres egen overlevering. Og meget andet af den slags gør I.«

**14** Og han kaldte atter skaren til sig og sagde: »Hør mig, alle sammen, og forstå: **15** Der er intet, som kommer ind i et menneske udefra, der kan gøre det urent, men det er det, som kommer ud af et menneske, der gør et menneske urent. **16**  Har nogen ører at høre med, skal han høre!«

**17** Da han var kommet inden døre, væk fra skaren, spurgte hans disciple ham om lignelsen. **18** Og han sagde til dem: »Så er da også I uforstandige? Fatter I ikke, at alt det, som kommer ind i et menneske udefra, ikke kan gøre det urent? **19** For det kommer ikke ind i hjertet, men ned i maven, og det kommer ud igen.« Dermed erklærede han al slags mad for ren. **20** Og han sagde: »Det er det, som kommer ud af et menneske, der gør et menneske urent. **21** For indefra, fra menneskenes hjerte, kommer de onde tanker, utugt, tyveri, mord, **22** ægteskabsbrud, griskhed, ondskab, svig, umådehold, misundelse, bespottelse, hovmod, tåbelighed. **23** Alt dette onde kommer indefra og gør et menneske urent.«

#### Den hedenske kvinde

**24** Så brød Jesus op derfra og drog til egnen ved Tyrus. Og han gik ind i et hus og ville ikke have, at nogen skulle vide det; men han kunne ikke holde sig skjult. **25** En kvinde, hvis datter havde en uren ånd, hørte om ham, og straks kom hun og kastede sig ned for hans fødder. **26** Men kvinden var hedning af syrisk-fønikisk herkomst; og hun bad ham om at drive dæmonen ud af datteren. **27** Men han sagde til hende: »Lad først børnene blive mætte. For det er ikke rigtigt at tage børnenes brød og give det til de små hunde.« **28** Men hun svarede ham: »Herre, de små hunde under bordet æder da af de smuler, børnene taber.« **29** Så sagde han til hende: »Fordi du svarede sådan, så gå hjem, dæmonen er faret ud af din datter.« **30** Og hun gik hjem og fandt barnet liggende på sengen, og dæmonen var faret ud.

#### Helbredelsen af den døve og stumme

**31** Jesus drog igen bort fra egnen ved Tyrus og kom over Sidon til Galilæas Sø midt igennem Dekapolis. **32** Og folk kom til ham med en, der var døv og havde svært ved at tale, og de bad ham om at lægge hånden på ham. **33** Jesus tog ham afsides, væk fra skaren, stak sine fingre i hans ører, spyttede og rørte ved hans tunge; **34** og han så op mod himlen, sukkede og sagde til ham: »Effatha!« – det betyder: »Luk dig op!« **35** Og straks lukkede hans ører sig op, og det bånd, der bandt hans tunge, blev løst, og han kunne tale rigtigt. **36** Jesus forbød dem at sige det til nogen; men jo mere han forbød dem det, jo ivrigere fortalte de om det. **37** Og de var overvældede af forundring og sagde: »Han har gjort alting vel. Han får både de døve til at høre og de stumme til at tale.«

### Mark 8

#### Bespisningen af de fire tusind

**1** I de dage var der igen en stor skare, som ikke havde noget at spise, og Jesus kaldte disciplene til sig og sagde til dem: **2** »Jeg ynkes over skaren, for de har allerede været hos mig i tre dage og har ikke noget at spise; **3** og sender jeg dem sultne hjem, vil de blive udmattet undervejs, og nogle af dem er kommet langvejsfra.« **4** Hans disciple svarede ham: »Hvorfra skal nogen få brød til at mætte dem her i ødemarken?« **5** Han spurgte dem: »Hvor mange brød har I?« »Syv,« svarede de. **6** Så lod han skaren sætte sig på jorden; og han tog de syv brød, takkede, brød dem og gav sine disciple dem, for at de skulle dele dem ud; og de delte dem ud til skaren. **7** De havde også et par småfisk; og han velsignede dem og sagde, at de også skulle dele dem ud. **8** Og de spiste og blev mætte, og de samlede de stykker sammen, som var tilovers, syv kurve fulde. **9** Der var omkring fire tusind til stede. Og han sendte dem bort. **10** Straks efter gik han om bord i båden sammen med sine disciple og kom til egnen ved Dalmanuta.

#### Kravet om et tegn

**11** Så kom farisæerne og gav sig til at diskutere med ham, og for at sætte ham på prøve krævede de et tegn fra himlen af ham. **12** Så sukkede han dybt i sin ånd og sagde: »Hvorfor kræver denne slægt et tegn? Sandelig siger jeg jer: Denne slægt skal intet som helst tegn få.« **13** Og han forlod dem og gik igen om bord og tog over til den anden bred.

#### Advarsel mod farisæerne og Herodes

**14** De havde glemt at tage brød med, så de havde kun et enkelt brød med sig i båden. **15** Og Jesus befalede dem: »Se til, at I vogter jer for farisæernes surdej og Herodes' surdej.« **16** Og de talte med hinanden om, at det var, fordi de ikke havde brød med. **17** Da Jesus blev klar over det, sagde han til dem: »Hvorfor taler I om, at det er, fordi I ikke har brød med? Kan I endnu ikke fatte eller forstå? Er jeres hjerte så forhærdet? **18** Kan I ikke se, skønt I har øjne? Kan I ikke høre, skønt I har ører? Husker I ikke, **19** da jeg brød de fem brød til de fem tusind, hvor mange kurve fulde af stykker I da samlede?« »Tolv,« svarede de. **20** »Eller dengang med de syv brød til de fire tusind, hvor mange kurve fulde af stykker I da samlede?« »Syv,« svarede de. **21** Og han sagde til dem: »Forstår I endnu ikke?«

#### Helbredelsen af den blinde i Betsajda

**22** Så kom de til Betsajda. Og folk førte en blind hen til ham, og de bad ham om at røre ved ham. **23** Han tog den blinde ved hånden og førte ham uden for landsbyen, og han spyttede på hans øjne, lagde hænderne på ham og spurgte: »Kan du se noget?« **24** Og han åbnede øjnene og sagde: »Jeg kan se mennesker, for jeg ser nogle, som ligner træer, men de går omkring.« **25** Så lagde han igen hænderne på hans øjne, og nu så han klart, og han var helbredt og kunne skelne alting tydeligt. **26** Og Jesus sendte ham hjem, idet han sagde: »Og du må ikke gå ind i landsbyen.«

#### Peters bekendelse

**27** Jesus og hans disciple drog bort til landsbyerne ved Cæsarea Filippi; og på vejen spurgte han sine disciple: »Hvem siger folk, at jeg er?« **28** De svarede: »Johannes Døber, og andre siger Elias, og andre igen, at du er en af profeterne.« **29** Så spurgte han dem: »Men I, hvem siger I, at jeg er?« Peter svarede: »Du er Kristus.« **30** Og han forbød dem at sige dette om ham til nogen.

#### Jesus forudsiger sin lidelse og død og opstandelse

**31** Så begyndte han at lære dem, at Menneskesønnen skulle lide meget og forkastes af de ældste og ypperstepræsterne og de skriftkloge og slås ihjel og opstå tre dage efter. **32** Og dette sagde han ligeud. Da tog Peter ham til side og begyndte at irettesætte ham. **33** Men Jesus vendte sig om, så på sine disciple, irettesatte Peter og sagde: »Vig bag mig, Satan! For du vil ikke, hvad Gud vil, men hvad mennesker vil.«

#### Om efterfølgelse

**34** Så kaldte han skaren til sig sammen med sine disciple og sagde til dem: »Hvis nogen vil følge efter mig, skal han fornægte sig selv og tage sit kors op og følge mig. **35** For den, der vil frelse sit liv, skal miste det; men den, der mister sit liv på grund af mig og evangeliet, skal frelse det. **36** For hvad hjælper det et menneske at vinde hele verden og bøde med sit liv? **37** For hvad kan et menneske give som vederlag for sit liv? **38** For den, der skammer sig ved mig og mine ord i denne utro og syndige slægt, skal Menneskesønnen skamme sig ved, når han kommer i sin faders herlighed sammen med de hellige engle.«

### Mark 9

**1** Og han sagde til dem: »Sandelig siger jeg jer: Nogle af dem, der står her, skal ikke smage døden, før de ser, at Guds rige er kommet i magt og vælde.«

#### Forklarelsen på bjerget

**2** Seks dage efter tog Jesus Peter og Jakob og Johannes med sig og førte dem op på et højt bjerg, hvor de var helt alene. Og han blev forvandlet for øjnene af dem, **3** og hans klæder blev skinnende hvide, meget hvidere end nogen på jorden kan blege dem. **4** Og Elias kom til syne for dem sammen med Moses, og de talte med Jesus. **5** Så udbrød Peter og sagde til Jesus: »Rabbi, det er godt, at vi er her. Lad os bygge tre hytter, én til dig og én til Moses og én til Elias.« **6** Han vidste nemlig ikke, hvad han skulle sige, for de var helt forfærdede. **7** Så kom der en sky, som overskyggede dem, og der lød en røst fra skyen: »Det er min elskede søn. Hør ham!« **8** Og da de så sig omkring, kunne de pludselig kun se Jesus alene hos sig.

**9** Mens de gik ned fra bjerget, forbød han dem at fortælle nogen, hvad de havde set, før Menneskesønnen var opstået fra de døde. **10** De tog det ord til sig og talte med hinanden om, hvad det ville sige at opstå fra de døde. **11** Så spurgte de ham: »Hvorfor siger de skriftkloge, at Elias først skal komme?« **12** Han svarede dem: »Elias skal komme først og genoprette alt. Hvordan kan der så stå skrevet om Menneskesønnen, at han skal lide meget og være foragtet? **13** Jo, jeg siger jer: Elias er allerede kommet, og de gjorde med ham, som de ville, sådan som der står skrevet om ham.«

#### Helbredelsen af drengen med den urene ånd

**14** Da de kom ned til disciplene, så de en stor skare omkring dem og nogle skriftkloge, som diskuterede med dem. **15** Hele skaren blev grebet af ærefrygt, straks de fik øje på Jesus, og løb hen for at hilse på ham. **16** Han spurgte dem: »Hvad er det, I diskuterer med dem?« **17** Og en fra skaren svarede ham: »Mester, jeg har bragt min søn til dig; han er besat af en ånd, som gør ham stum. **18** Hvor som helst den overvælder ham, kaster den ham til jorden, og han fråder og skærer tænder og bliver helt stiv. Jeg sagde til dine disciple, at de skulle drive den ud, men det kunne de ikke.« **19** Da udbrød Jesus: »Du vantro slægt, hvor længe skal jeg være hos jer, hvor længe skal jeg holde jer ud? Kom herhen med ham!«

**20** Så bragte de ham hen til Jesus. Men da ånden så ham, rev og sled den straks i drengen, så han faldt om på jorden og lå og frådede og vred sig. **21** Jesus spurgte hans far: »Hvor længe har han haft det sådan?« Han svarede: »Fra han var barn. **22** Og den har mange gange kastet ham både i ild og vand for at gøre det af med ham. Men hvis du kan gøre noget, så forbarm dig over os og hjælp os.« **23** Jesus sagde til ham: »Hvis du kan! Alt er muligt for den, der tror.« **24** Straks råbte drengens far: »Jeg tror, hjælp min vantro!«

**25** Da Jesus så, at en skare stimlede sammen, truede han ad den urene ånd og sagde til den: »Du stumme og døve ånd, jeg befaler dig: Far ud af ham, og far aldrig mere ind i ham!« **26** Da skreg den og rev og sled i ham og fór ud; og han blev som død, så alle sagde: »Han er død.« **27** Men Jesus tog hans hånd og fik ham til at rejse sig op.

**28** Da Jesus var kommet inden døre og var alene med sine disciple, spurgte de ham: »Hvorfor kunne vi ikke drive den ud?« **29** Han svarede dem: »Den slags kan kun drives ud ved bøn.«

#### Jesus forudsiger sin død og opstandelse

**30** De brød op og drog igennem Galilæa, og Jesus ville ikke have, at nogen skulle vide det, **31** for han underviste sine disciple og sagde til dem: »Menneskesønnen overgives i menneskers hænder, og de skal slå ham ihjel, og når han er slået ihjel, skal han opstå tre dage efter.« **32** Men de forstod ikke, hvad han sagde, og de var bange for at spørge ham.

#### Den største og den sidste

**33** Så kom de til Kapernaum. Og da han var kommet inden døre, spurgte han dem: »Hvad var det, I talte om på vejen?« **34** Men de sagde ikke noget, for på vejen havde de talt med hinanden om, hvem der var den største. **35** Så satte han sig ned, kaldte de tolv til sig og sagde til dem: »Hvis nogen vil være den første, skal han være den sidste af alle og alles tjener.« **36** Så tog han et lille barn, stillede det midt iblandt dem og tog det i favn og sagde til dem: **37** »Den, der tager imod sådan et barn i mit navn, tager imod mig; og den, der tager imod mig, tager ikke imod mig, men tager imod ham, som har sendt mig.«

#### Imod os eller for os

**38** Johannes sagde til ham: »Mester, vi har set en uddrive dæmoner i dit navn, og vi prøvede at hindre ham i det, fordi han ikke var i følge med os.« **39** Men Jesus svarede: »I må ikke hindre ham, for der er ingen, som gør en undergerning i mit navn, der straks efter kan tale ondt om mig. **40** Den, der ikke er imod os, er for os. **41** For den, der giver jer et bæger vand at drikke, fordi I hører Kristus til, sandelig siger jeg jer, han skal ikke gå glip af sin løn.

#### Advarsel mod at bringe til fald

**42** Den, der bringer en af disse små, som tror på mig, til fald, var bedre tjent med at have en møllesten hængt om halsen og være kastet i havet. **43** Og hvis din hånd bringer dig til fald, så hug den af; du er bedre tjent med at gå lemlæstet ind til livet end med begge hænder i behold at komme i Helvede, til den uudslukkelige ild, **44**  hvor deres maddiker ikke dør, og ilden ikke slukkes. **45** Og hvis din fod bringer dig til fald, så hug den af; du er bedre tjent med at gå halt ind til livet end med begge fødder i behold at kastes i Helvede, **46**  hvor deres maddiker ikke dør, og ilden ikke slukkes. **47** Og hvis dit øje bringer dig til fald, så riv det ud; du er bedre tjent med at gå ind i Guds rige med ét øje end med begge øjne i behold at kastes i Helvede, **48** hvor deres maddiker ikke dør, og ilden ikke slukkes. **49** For enhver skal saltes med ild. **50** Salt er en god ting, men hvis saltet ikke er salt mere, hvordan vil I da gøre det salt igen? Bevar saltet i jer selv, og hold fred med hinanden!«

### Mark 10

#### Spørgsmålet om skilsmisse

**1** Så brød Jesus op og drog til Judæa og landet øst for Jordan; atter samlede der sig folkeskarer hos ham, og han underviste dem igen, som han plejede.

**2** Så kom der nogle farisæere, og for at sætte ham på prøve spurgte de ham: »Er det tilladt en mand at skille sig fra sin hustru?« **3** Han svarede dem: »Hvad har Moses påbudt jer?« **4** Og de sagde: »Moses har tilladt manden at skrive et skilsmissebrev og så skille sig fra hende.« **5** Jesus sagde til dem: »Det var med tanke på jeres hårdhjertethed, at han gav jer dette bud; **6** men fra skabelsens begyndelse skabte Gud dem som mand og kvinde. **7** ›Derfor skal en mand forlade sin far og mor og binde sig til sin hustru, **8** og de to skal blive ét kød.‹ Derfor er de ikke længere to, men ét kød. **9** Hvad Gud altså har sammenføjet, må et menneske ikke adskille.« **10** Da de igen var inden døre, spurgte disciplene ham om dette, **11** og han sagde til dem: »Den, der skiller sig fra sin hustru og gifter sig med en anden, begår ægteskabsbrud mod hende; **12** og hvis hun skiller sig fra sin mand og gifter sig med en anden, begår hun ægteskabsbrud.«

#### Jesus og de små børn

**13** Og de bar nogle små børn til Jesus, for at han skulle røre ved dem; disciplene truede ad dem, **14** men da Jesus så det, blev han vred og sagde til dem: »Lad de små børn komme til mig, det må I ikke hindre dem i, for Guds rige er deres. **15** Sandelig siger jeg jer: Den, der ikke modtager Guds rige ligesom et lille barn, kommer slet ikke ind i det.« **16** Og han tog dem i favn og lagde hænderne på dem og velsignede dem.

#### Den rige mand

**17** Og da Jesus gik ud på vejen, kom der én løbende og faldt på knæ for ham og spurgte: »Gode Mester, hvad skal jeg gøre for at arve evigt liv?« **18** Jesus svarede ham: »Hvorfor kalder du mig god? Ingen er god undtagen én, nemlig Gud. **19** Du kender budene: ›Du må ikke begå drab, du må ikke bryde et ægteskab, du må ikke stjæle, du må ikke vidne falsk, du må ikke begå røveri, ær din far og din mor!‹ « **20** Han sagde: »Mester, det har jeg holdt alt sammen lige fra min ungdom.« **21** Og Jesus så på ham og fattede kærlighed til ham og sagde til ham: »Én ting mangler du: Gå hen og sælg alt, hvad du har, og giv det til de fattige, så vil du have en skat i himlen. Og kom så og følg mig!« **22** Men han blev nedslået over det svar og gik bedrøvet bort, for han var meget velhavende.

**23** Da så Jesus sig omkring og sagde til sine disciple: »Hvor er det vanskeligt for dem, der ejer meget, at komme ind i Guds rige.« **24** Disciplene var rystede over hans ord. Og Jesus sagde igen til dem: »Børn, hvor er det vanskeligt at komme ind i Guds rige! **25** Det er lettere for en kamel at komme igennem et nåleøje end for en rig at komme ind i Guds rige.« **26** Men de blev endnu mere forfærdede og sagde til hinanden: »Hvem kan så blive frelst?« **27** Jesus så på dem og svarede: »For mennesker er det umuligt, men ikke for Gud, thi alting er muligt for Gud.«

**28** Peter tog ordet og sagde til ham: »Se, vi har forladt alt og fulgt dig.« **29** Jesus sagde: »Sandelig siger jeg jer: Der er ingen, der har forladt hjem eller brødre eller søstre eller mor eller far eller børn eller marker på grund af mig og på grund af evangeliet, **30** som ikke får det hundreddobbelt igen nu i denne verden, både huse og brødre og søstre og mødre og børn og marker, tillige med forfølgelser, og evigt liv i den kommende verden. **31** Men mange af de første skal blive de sidste, og mange af de sidste de første.«

#### Jesus forudsiger sin lidelse og død og opstandelse

**32** De var på vej op til Jerusalem, og Jesus gik foran dem. De var rystede, og de, der fulgte efter, var bange. Så tog han igen de tolv til side og begyndte at sige til dem, hvad der skulle ske med ham: **33** »Se, vi går op til Jerusalem, og Menneskesønnen skal overgives til ypperstepræsterne og de skriftkloge, og de skal dømme ham til døden og overgive ham til hedningerne, **34** og de skal håne ham og spytte på ham, piske ham og slå ham ihjel, og tre dage efter skal han opstå.«

#### Zebedæussønnernes ønske

**35** Så kom Jakob og Johannes, Zebedæus' sønner, hen til Jesus og sagde til ham: »Mester, der er noget, vi vil bede dig om at gøre for os.« **36** Han spurgte dem: »Hvad er det, I vil have, at jeg skal gøre for jer?« **37** De sagde til ham: »Lov os, at vi må få sæde i din herlighed, den ene ved din højre, den anden ved din venstre hånd.« **38** Jesus sagde til dem: »I ved ikke, hvad I beder om. Kan I drikke det bæger, jeg drikker, eller døbes med den dåb, jeg døbes med?« **39** »Ja, det kan vi,« svarede de. Jesus sagde til dem: »Det bæger, jeg drikker, skal I drikke, og den dåb, jeg døbes med, skal I døbes med; **40** men sædet ved min højre og ved min venstre hånd står det ikke til mig at give nogen; det gives til dem, som det er bestemt for.«

**41** Da de ti andre hørte det, blev de vrede på Jakob og Johannes. **42** Men Jesus kaldte dem til sig og sagde: »I ved, at de, der regnes for folkenes fyrster, undertrykker dem, og at deres stormænd misbruger deres magt over dem. **43** Sådan skal det ikke være blandt jer; men den, der vil være stor blandt jer, skal være jeres tjener, **44** og den, der vil være den første blandt jer, skal være alles træl. **45** For end ikke Menneskesønnen er kommet for at lade sig tjene, men for selv at tjene og give sit liv som løsesum for mange.«

#### Helbredelsen af den blinde ved Jeriko

**46** Så kom de til Jeriko. Og da Jesus sammen med sine disciple og en større skare gik ud af Jeriko, sad Timæus' søn, Bartimæus, en blind tigger, ved vejen. **47** Da han hørte, at det var Jesus fra Nazaret, gav han sig til at råbe: »Davids søn, Jesus, forbarm dig over mig!« **48** Mange truede ad ham for at få ham til at tie stille; men han råbte bare endnu højere: »Davids søn, forbarm dig over mig!« **49** Og Jesus stod stille og sagde: »Kald på ham!« Så kaldte de på den blinde og sagde til ham: »Vær frimodig, rejs dig, han kalder på dig.« **50** Så smed han kappen fra sig, sprang op og kom hen til Jesus. **51** Og Jesus spurgte ham: »Hvad vil du have, at jeg skal gøre for dig?« Den blinde svarede ham: »Rabbuni, at jeg må kunne se!« **52** Jesus sagde til ham: »Gå bort, din tro har frelst dig.« Og straks kunne han se, og han fulgte med ham på vejen.

### Mark 11

#### Indtoget i Jerusalem

**1** Da de nærmede sig Jerusalem og kom til Betfage og Betania ved Oliebjerget, sendte han to af sine disciple af sted **2** og sagde til dem: »Gå ind i landsbyen heroverfor; når I kommer ind i den, vil I straks finde et føl, som står bundet, og som intet menneske endnu har siddet på. Løs det, og bring det herhen. **3** Og hvis nogen spørger jer, hvorfor I gør det, skal I sige: Herren har brug for det og sender det straks tilbage hertil igen.« **4** Så gik de, og de fandt et føl bundet ved en dør ud til gaden, og de løste det. **5** Nogle af dem, som stod der, spurgte: »Hvad er det, I gør? I løser jo føllet!« **6** Men de svarede sådan, som Jesus havde sagt, og så lod de dem gå. **7** De bragte så føllet hen til Jesus og lagde deres kapper på det, og han satte sig op på det. **8** Og mange bredte deres kapper ud på vejen, andre strøede grønne kviste, som de havde skåret af på markerne. **9** Og både de, der gik foran, og de, der fulgte efter, råbte:
      *Hosianna!
      Velsignet være han, som kommer, i Herrens navn!*
      **10** *Velsignet være vor fader Davids rige, som kommer!
      Hosianna i det højeste!*

**11** Så kom han ind i Jerusalem og ind på tempelpladsen. Da han havde været rundt og set på det hele, og det allerede var sent, gik han ud til Betania sammen med de tolv.

#### Forbandelsen af figentræet

**12** Næste dag, da de gik fra Betania, blev Jesus sulten. **13** Og da han på lang afstand fik øje på et figentræ med blade, gik han hen for at se, om han kunne finde noget på det; men da han kom hen til det, fandt han ikke andet end blade, for det var ikke figentid. **14** Så sagde han til det: »Aldrig mere i evighed skal nogen spise frugt af dig!« Og det hørte hans disciple.

#### Tempelrensningen

**15** Så kom de til Jerusalem. Og han gik ind på tempelpladsen, og han begyndte at jage dem ud, som solgte og købte dér, og han væltede vekselerernes borde og duehandlernes bænke, **16** og han tillod ikke nogen at bære deres varer over tempelpladsen. **17** Han belærte dem og sagde: »Står der ikke skrevet: ›Mit hus skal kaldes et bedehus for alle folkeslagene‹? Men I har gjort det til en røverkule.« **18** Det hørte ypperstepræsterne og de skriftkloge, og de pønsede på, hvordan de kunne få ryddet ham af vejen; de var nemlig bange for ham, for hele folkeskaren blev slået af forundring over hans lære.

#### Det visnede figentræ

**19** Om aftenen gik Jesus og disciplene ud uden for byen. **20** Næste morgen, da de gik forbi, så de, at figentræet var visnet fra roden. **21** Og Peter, som kom i tanker om det, sagde til Jesus: »Rabbi, se, det figentræ, som du forbandede, er visnet.« **22** Jesus sagde til dem: »Tro på Gud! **23** Sandelig siger jeg jer: Den, der siger til dette bjerg: Løft dig op og styrt dig i havet! og som ikke tvivler i sit hjerte, men tror, at det, han siger, vil ske, for ham sker det. **24** Derfor siger jeg jer: Alt, hvad I beder og bønfalder om, det skal I tro, at I har fået, og så får I det. **25** Når I står og beder, skal I tilgive, hvis I har noget mod nogen, for at også jeres fader i himlene kan tilgive jeres overtrædelser. **26**  Men hvis I ikke tilgiver, vil jeres fader i himlene heller ikke tilgive jeres overtrædelser.«

#### Spørgsmålet om Jesu myndighed

**27** Så kom de igen ind i Jerusalem. Og da han gik omkring på tempelpladsen, kom ypperstepræsterne og de skriftkloge og de ældste hen til ham **28** og spurgte: »Med hvilken ret gør du dette? Hvem har givet dig ret til at gøre det?« **29** Men Jesus sagde til dem: »Jeg vil spørge jer om en ting. Svar mig, så vil jeg sige jer, med hvilken ret jeg gør dette. **30** Johannes' dåb, var den fra himlen eller fra mennesker? Svar mig på det!« **31** De drøftede det med hinanden: »Hvis vi siger: Fra himlen! vil han spørge: Hvorfor troede I ham da ikke? **32** Men skal vi så sige: Fra mennesker?« – de frygtede for skaren, for alle mente, at Johannes virkelig var en profet. **33** Og de svarede Jesus: »Vi ved det ikke.« Da sagde Jesus til dem: »Så siger jeg heller ikke jer, med hvilken ret jeg gør dette.«

### Mark 12

#### Lignelsen om de onde vinbønder

**1** Så gav Jesus sig til at tale til dem i lignelser: »En mand plantede en vingård og satte et gærde om den, og han gravede en perse og byggede et vagttårn. Han forpagtede den bort til nogle vinbønder og rejste udenlands. **2** Da tiden var inde, sendte han en af sine folk for at få sin del af vingårdens høst af vinbønderne. **3** Men de greb ham og pryglede ham og sendte ham tomhændet bort. **4** Han sendte en anden af sine folk til dem; også ham slog de i hovedet og vanærede ham. **5** Så sendte han endnu én, og ham slog de ihjel. Og han sendte mange andre; nogle pryglede de, andre slog de ihjel. **6** Endnu én havde han, en elsket søn, ham sendte han som den sidste til dem, for han tænkte: De vil undse sig for min søn. **7** Men disse vinbønder sagde til hinanden: Det er arvingen. Kom, lad os slå ham ihjel, og arven er vores. **8** Og de greb ham og slog ham ihjel, og de smed ham ud af vingården. **9** Hvad vil nu vingårdens ejer gøre? Han vil komme og gøre det af med de vinbønder og give vingården til andre. **10** Har I ikke læst dette skriftord:
      *Den sten, bygmestrene vragede,
      er blevet hovedhjørnesten.*
      **11** *Det er Herrens eget værk,
      det er underfuldt for vore øjne?«*
**12** Så søgte de at gribe ham, men de frygtede for skaren, for de forstod, at han sigtede til dem med denne lignelse. Da forlod de ham og gik deres vej.

#### Spørgsmålet om skat til kejseren

**13** Og de sendte nogle af farisæerne og herodianerne hen til Jesus, for at de skulle fange ham i ord. **14** De kom hen og sagde til ham: »Mester, vi ved, at du er sanddru og ikke retter dig efter andre, for du gør ikke forskel på folk, men lærer sandt om Guds vej. Er det tilladt at give kejseren skat eller ej? Skal vi betale, eller skal vi ikke betale?« **15** Men Jesus gennemskuede deres hykleri og sagde til dem: »Hvorfor sætter I mig på prøve? Ræk mig en denar, så jeg kan se den!« **16** De rakte ham én. Og han spurgte dem: »Hvis billede og indskrift er det?« »Kejserens,« svarede de. **17** Jesus sagde til dem: »Så giv kejseren, hvad kejserens er, og Gud, hvad Guds er!« Og de undrede sig meget over ham.

#### Spørgsmålet om opstandelsen

**18** Så kom der nogle saddukæere, som jo siger, at der ikke er nogen opstandelse, og de spurgte ham: **19** »Mester, Moses har foreskrevet os, at hvis en mand dør og efterlader sig en hustru, men ingen børn, så skal hans bror gifte sig med hans hustru og skaffe sin bror afkom. **20** Der var syv brødre. Den første giftede sig, men så døde han og efterlod sig ikke børn. **21** Så giftede den anden sig med enken, men han døde også uden at efterlade sig børn. Og på samme måde med den tredje. **22** Ingen af de syv efterlod sig børn. Til allersidst døde også kvinden. **23** Når de opstår, hvem af dem skal så være gift med hende i opstandelsen? De har jo alle syv været gift med hende.« **24** Jesus svarede dem: »Er I ikke kommet på vildspor, netop fordi I hverken kender Skrifterne eller Guds magt? **25** For når de døde opstår, så hverken gifter de sig eller giftes bort, men er som engle i himlene. **26** Men om det, at de døde opstår, har I så ikke læst i Moses' Bog i stykket om tornebusken, hvordan Gud siger til ham: ›Jeg er Abrahams Gud og Isaks Gud og Jakobs Gud‹? **27** Han er ikke Gud for døde, men for levende. I er helt på vildspor.«

#### Det første bud i loven

**28** En af de skriftkloge, som havde hørt dem diskutere og lagt mærke til, at Jesus svarede dem rigtigt, kom hen og spurgte ham: »Hvilket er det første af alle bud?« **29** Jesus svarede: »Det første bud er: ›Hør Israel! Herren vor Gud, Herren er én, **30** og du skal elske Herren din Gud af hele dit hjerte og af hele din sjæl og af hele dit sind og af hele din styrke.‹ **31** Dernæst kommer: ›Du skal elske din næste som dig selv.‹ Intet andet bud er større end disse.« **32** Så sagde den skriftkloge til ham: »Det er rigtigt, Mester. Det er sandt, som du sagde, at Gud er én, og at der ikke er nogen anden end ham, **33** og at det at elske ham af hele sit hjerte og af hele sin forstand og af hele sin styrke og det at elske sin næste som sig selv er mere værd end alle brændofre og slagtofre.« **34** Da Jesus hørte, at han svarede klogt, sagde han til ham: »Du er ikke langt fra Guds rige.« Derefter turde ingen længere spørge ham om noget.

#### Davids søn eller Davids herre

**35** Mens Jesus underviste på tempelpladsen, tog han til orde og sagde: »Hvordan kan de skriftkloge sige, at Kristus er Davids søn? **36** David har selv sagt ved Helligånden:
      *Herren sagde til min herre:
      Sæt dig ved min højre hånd,
      indtil jeg får lagt dine fjender
      under dine fødder!*
**37** David selv kalder ham herre, hvordan kan han så være hans søn?« Og den store folkeskare hørte gerne på ham.

#### Advarsel mod de skriftkloge

**38** I sin undervisning sagde han: »Tag jer i agt for de skriftkloge, som gerne vil gå omkring i lange gevandter og lade sig hilse på torvet **39** og sidde øverst i synagogen og til højbords ved fester. **40** De æder enker ud af huset og beder længe for et syns skyld. De skal dømmes så meget hårdere.«

#### Den fattige enkes gave

**41** Og Jesus satte sig over for tempelblokken og så på, hvordan folkeskaren lagde penge i blokken. Der var mange rige, som gav meget. **42** Så kom der en fattig enke, som gav to småmønter af et par øres værdi. **43** Jesus kaldte da disciplene hen til sig og sagde til dem: »Sandelig siger jeg jer: Denne fattige enke har givet mere end alle de andre, som lægger penge i tempelblokken. **44** For de har alle givet af deres overflod, men hun har givet af sin fattigdom, alt, hvad hun havde, alt det, hun havde at leve af.«

### Mark 13

#### De sidste tiders tegn og Jesu genkomst

**1** Da Jesus forlod templet, sagde en af hans disciple til ham: »Mester, se alle de store sten og alle de store bygninger!« **2** Og Jesus sagde til ham: »Ser du disse mægtige bygninger? Der skal ikke lades sten på sten tilbage, men alt skal brydes ned.«

**3** Mens han sad på Oliebjerget over for templet, spurgte Peter og Jakob og Johannes og Andreas ham, da de var alene: **4** »Sig os, hvornår dette skal ske, og hvad der er tegnet på, at alt det skal til at fuldendes?«

**5** Jesus begyndte så at tale til dem: »Se til, at ingen fører jer vild! **6** Der skal komme mange i mit navn og sige: Det er mig! og de skal føre mange vild. **7** Og når I hører krigslarm og rygter om krig, så lad jer ikke skræmme. Det skal ske, men det er endnu ikke enden. **8** For folk skal rejse sig imod folk, og land imod land, sted efter sted skal der komme jordskælv, og der skal komme hungersnød. Dette er begyndelsen på veerne.

**9** Men tag jer i agt! Man skal udlevere jer til domstolene, og I vil blive pisket i synagogerne, og I vil blive stillet for statholdere og konger på grund af mig, som et vidnesbyrd for dem. **10** Først skal evangeliet prædikes for alle folkeslag. **11** Og når de fører jer for retten, skal I ikke på forhånd bekymre jer om, hvad I skal sige; men det, som bliver givet jer i samme stund, det skal I sige; for det er ikke jer, der taler, men Helligånden. **12** En bror skal udlevere sin bror til døden, og en far sit barn, og børn skal rejse sig imod forældre og få dem dømt til døden. **13** Og I skal hades af alle på grund af mit navn. Men den, der holder ud til enden, skal frelses.

**14** Når I ser Ødelæggelsens Vederstyggelighed stå, hvor han ikke bør stå – den, der læser dette, skal mærke sig det! – da skal de, der er i Judæa, flygte ud i bjergene; **15** og den, der er på taget, skal ikke gå ned og hente noget i huset; **16** og den, der er ude på marken, skal ikke gå hjem og hente sin kappe. **17** Ve dem, der skal føde, og dem, der giver bryst i de dage. **18** Bed til, at det ikke skal ske om vinteren. **19** For de dage skal være en trængselstid, som der ikke har været magen til fra skabelsens begyndelse, da Gud skabte verden, indtil nu og heller aldrig vil komme. **20** Og hvis Herren ikke afkortede de dage, blev intet menneske frelst; men for de udvalgtes skyld, dem som han har udvalgt sig, har han afkortet de dage. **21** Hvis nogen da siger til jer: Se, her er Kristus! Se dér! så tro det ikke; **22** for der skal fremstå falske kristus'er og falske profeter, og de skal gøre tegn og undere for om muligt at føre de udvalgte vild. **23** Men tag jer i agt! Jeg har sagt jer det hele forud.

**24** Men i de dage efter denne trængsel skal solen formørkes og månen ikke skinne **25** og stjernerne falde ned fra himlen og kræfterne i himlen rystes. **26** Og da skal de se Menneskesønnen komme i skyerne med megen magt og herlighed. **27** Og da skal han sende englene ud, og han skal samle sine udvalgte fra de fire verdenshjørner, fra jordens yderste grænse til himlens yderste grænse.

#### Lignelsen om figentræet

**28** Lær denne lignelse af figentræet: Når dets grene bliver bløde og får blade, ved I, at sommeren er nær. **29** Sådan skal I også vide, når I ser dette ske, at han står lige for døren. **30** Sandelig siger jeg jer: Denne slægt skal ikke forgå, før alt dette sker. **31** Himmel og jord skal forgå, men mine ord skal ikke forgå. **32** Men den dag eller time er der ingen, der kender, hverken englene i himlen eller Sønnen, men kun Faderen.

#### Årvågne tjenere

**33** Tag jer i agt, hold jer vågne! For I ved ikke, hvornår tiden er inde. **34** Det er ligesom med en mand, der skulle rejse til udlandet; han forlod sit hus og gav sine tjenere fuldmagt, hver enkelt sin opgave, og dørvogteren pålagde han at våge. **35** Våg derfor, for I ved ikke, hvornår husets herre kommer, om det bliver om aftenen eller ved midnat eller ved hanegal eller ved daggry; **36** lad ham ikke finde jer sovende, når han pludselig kommer. **37** Hvad jeg siger til jer, siger jeg til alle: Våg!«

### Mark 14

#### Beslutningen om Jesu død

**1** Det var to dage før påske og de usyrede brøds fest. Ypperstepræsterne og de skriftkloge søgte at finde ud af, hvordan de kunne gribe Jesus med list og slå ham ihjel. **2** For de sagde: »Ikke under festen, for at der ikke skal blive uro i folket!«

#### Salvningen i Betania

**3** Da han var i Betania i Simon den Spedalskes hus og sad til bords, kom der en kvinde med en alabastkrukke fuld af ægte, meget kostbar nardusolie. Hun brød krukken og hældte olien ud over hans hoved. **4** Men nogle blev vrede og sagde til hinanden: »Hvorfor ødsle sådan med olien? **5** Denne olie kunne jo være solgt for over tre hundrede denarer og givet til de fattige.« Og de overfusede hende. **6** Men Jesus sagde: »Lad hende være! Hvorfor gør I det svært for hende? Hun har gjort en god gerning mod mig. **7** De fattige har I jo altid hos jer, og når I vil, kan I gøre godt mod dem; men mig har I ikke altid. **8** Hun har gjort, hvad hun kunne. Hun har på forhånd salvet mit legeme til begravelsen. **9** Sandelig siger jeg jer: Hvor som helst i hele verden evangeliet prædikes, skal også det, hun har gjort, fortælles til minde om hende.«

#### Judas' forræderi

**10** Men Judas Iskariot, en af de tolv, gik til ypperstepræsterne for at forråde ham til dem. **11** Da de hørte det, blev de glade og lovede ham penge for det. Så søgte han at finde en lejlighed til at forråde ham.

#### Nadveren

**12** Og den første dag under de usyrede brøds fest, da man slagtede påskelammet, spurgte hans disciple ham: »Hvor vil du have, at vi skal gå hen og forberede påskemåltidet til dig?« **13** Han sendte da to af sine disciple af sted og sagde til dem: »Gå ind i byen, så vil I møde en mand, som bærer på en vandkrukke. Følg efter ham, **14** og dér, hvor han går ind, skal I sige til husets ejer: Mesteren siger: Hvor er der et rum til mig, hvor jeg kan spise påskemåltidet sammen med mine disciple? **15** Så vil han vise jer et stort rum ovenpå, gjort klar med hynder, og dér skal I forberede det til os.« **16** Så gik disciplene og kom ind i byen og fandt det sådan, som Jesus havde sagt, og de forberedte påskemåltidet.

**17** Da det blev aften, kom han og de tolv. **18** Og mens de sad til bords og spiste, sagde Jesus: »Sandelig siger jeg jer: En af jer vil forråde mig, en der spiser sammen med mig.« **19** De blev bedrøvede og begyndte én efter én at spørge ham: »Det er vel ikke mig?« **20** Han sagde til dem: »Det er en af de tolv, en der dypper i samme fad som jeg. **21** For Menneskesønnen går bort, som der står skrevet om ham; men ve det menneske, som Menneskesønnen forrådes af. Det var bedre for det menneske, om det aldrig var født.«

**22** Mens de spiste, tog han et brød, velsignede og brød det, gav dem det og sagde: »Tag det; dette er mit legeme.« **23** Og han tog et bæger, takkede og gav dem det, og de drak alle af det. **24** Og han sagde til dem: »Dette er mit blod, pagtens blod, som udgydes for mange. **25** Sandelig siger jeg jer: Jeg skal aldrig mere drikke af vintræets frugt, før den dag jeg drikker den som ny vin i Guds rige.«

#### Forudsigelsen af Peters fornægtelse

**26** Og da de havde sunget lovsangen, gik de ud til Oliebjerget. **27** Og Jesus sagde til dem: »I vil alle svigte, for der står skrevet: ›Jeg vil slå hyrden ned, så fårene spredes.‹ **28** Men efter at jeg er opstået, går jeg i forvejen for jer til Galilæa.« **29** Peter sagde til ham: »Om så alle andre svigter, så gør jeg det ikke.« **30** Men Jesus sagde til ham: »Sandelig siger jeg dig: Allerede i nat, før hanen galer to gange, vil du fornægte mig tre gange.« **31** Men han forsikrede endnu stærkere: »Om jeg så skal dø sammen med dig, vil jeg aldrig fornægte dig.« Det samme sagde også alle de andre.

#### Jesus i Getsemane

**32** Så kom de til et sted, der kaldes Getsemane, og han sagde til sine disciple: »Sæt jer her, mens jeg beder.« **33** Så tog han Peter og Jakob og Johannes med sig. Og han blev grebet af forfærdelse og angst **34** og sagde til dem: »Min sjæl er fortvivlet til døden. Bliv her og våg!« **35** Og han gik lidt længere væk, kastede sig til jorden og bad om, at den time måtte gå ham forbi, om det var muligt. **36** Han sagde: »Abba, fader, alt er muligt for dig. Tag dette bæger fra mig. Dog, ikke hvad jeg vil, men hvad du vil.« **37** Så kommer han tilbage og finder dem sovende, og han siger til Peter: »Simon, sover du? Kunne du ikke våge blot en time? **38** Våg, og bed om ikke at falde i fristelse. Ånden er rede, men kødet er skrøbeligt.« **39** Atter gik han bort og bad med de samme ord. **40** Og atter fandt han dem sovende, for deres øjne var meget tunge, og de vidste ikke, hvad de skulle sige til ham. **41** Så kom han for tredje gang og sagde til dem: »Sover I stadig og hviler jer? Det er nok. Timen er kommet; nu overgives Menneskesønnen i syndernes hænder. **42** Rejs jer, lad os gå! Se, han, som forråder mig, er her allerede.«

#### Tilfangetagelsen

**43** Endnu mens han talte, kommer Judas, en af de tolv, fulgt af en skare med sværd og knipler fra ypperstepræsterne og de skriftkloge og de ældste. **44** Han, som forrådte ham, havde aftalt et tegn med dem og sagt: Det er ham, som jeg kysser; grib ham og før ham væk under sikker bevogtning! **45** Og han kom og gik straks hen til Jesus og sagde: »Rabbi!« og kyssede ham. **46** De lagde hånd på ham og greb ham. **47** En af dem, som stod der, trak sværdet og ramte ypperstepræstens tjener og huggede øret af ham. **48** Så tog Jesus til orde og sagde til dem: »I er rykket ud med sværd og knipler for at anholde mig, som om jeg var en røver. **49** Dag efter dag har jeg været hos jer og undervist på tempelpladsen, og I har ikke grebet mig. Men det sker, for at Skrifterne skal opfyldes.« **50** Da lod de ham alle sammen i stikken og flygtede. **51** Men der var en ung mand, som fulgte med ham, kun med et lagen over sin nøgne krop; også ham griber de fat i, **52** men han gav slip på lagnet og flygtede nøgen.

#### Jesus for Rådet

**53** Så førte de Jesus til ypperstepræsten, og alle ypperstepræsterne og de ældste og de skriftkloge samledes. **54** Men på afstand var Peter fulgt efter ham helt ind i ypperstepræstens gård og sad sammen med vagtfolkene og varmede sig ved ilden.

**55** Ypperstepræsterne og hele Rådet søgte at få et vidneudsagn mod Jesus for at kunne dømme ham til døden, men de fandt ikke noget. **56** Mange vidnede nemlig falsk imod ham, men deres vidneudsagn stemte ikke overens. **57** Og nogle stod frem og vidnede falsk imod ham ved at sige: **58** »Vi har hørt ham sige: Jeg vil bryde dette tempel ned, som er bygget med hænder, og på tre dage rejse et andet, som ikke er bygget med hænder.« **59** Men heller ikke da stemte deres vidneudsagn overens.

**60** Så stod ypperstepræsten frem og spurgte Jesus: »Har du ikke noget at svare på det, de vidner imod dig?« **61** Men han tav og svarede ikke. Ypperstepræsten spurgte ham igen: »Er du Kristus, den Velsignedes søn?« **62** Jesus svarede: »Det er jeg. Og I skal se Menneskesønnen sidde ved den Almægtiges højre hånd og komme med himlens skyer.« **63** Da flængede ypperstepræsten sine klæder og sagde: »Hvad skal vi nu med vidner? **64** I har selv hørt bespottelsen. Hvad mener I?« Og de dømte ham alle skyldig til døden.

**65** Så gav nogle sig til at spytte på ham og dække hans ansigt til og slå ham med knytnæve og sige til ham: »Profetér så!« Og vagtfolkene gik løs på ham med stokke.

#### Peters fornægtelse

**66** Mens Peter var nede i gården, kom en af ypperstepræstens tjenestepiger forbi, **67** og da hun så ham sidde og varme sig, kiggede hun på ham og sagde: »Du var også sammen med ham nazaræeren Jesus.« **68** Men han nægtede det og sagde: »Jeg hverken ved eller forstår, hvad du mener.« Så gik han ud i portrummet. Og hanen galede. **69** Og pigen, som havde set ham, sagde så igen til dem, som stod der: »Han dér er en af dem.« **70** Men atter nægtede han det. Lidt efter sagde de, som stod der, endnu en gang til Peter: »Jo, sandelig er du en af dem; du er jo også fra Galilæa.« **71** Da gav han sig til at bande og sværge: »Jeg kender ikke det menneske, I taler om!« **72** I det samme galede hanen anden gang. Og Peter huskede det ord, Jesus havde sagt til ham: »Før hanen galer to gange, vil du fornægte mig tre gange.« Og han brast i gråd.

### Mark 15

#### Jesus for Pilatus

**1** Straks om morgenen, da ypperstepræsterne havde taget deres beslutning sammen med de ældste og de skriftkloge og hele Rådet, lod de Jesus binde og førte ham hen og udleverede ham til Pilatus. **2** Og Pilatus spurgte ham: »Er du jødernes konge?« Jesus svarede: »Du siger det selv.« **3** Ypperstepræsterne anklagede ham voldsomt, **4** og Pilatus spurgte ham igen: »Siger du ikke noget? Hør, hvor de anklager dig!« **5** Men Jesus svarede ikke mere, så Pilatus undrede sig.

**6** Under festen plejede han at løslade en fange efter folkets eget ønske. **7** Der var en, som hed Barabbas, som sad fængslet sammen med de oprørere, der havde begået drab under oprøret. **8** Folkeskaren gik nu op til Pilatus og begyndte at bede ham om at gøre, som han plejede. **9** Han svarede dem: »Vil I have, at jeg skal løslade jer jødernes konge?« **10** Han var nemlig klar over, at det var af misundelse, ypperstepræsterne havde udleveret ham. **11** Men ypperstepræsterne opildnede folkeskaren til hellere at få Barabbas løsladt. **12** Så tog Pilatus igen ordet og spurgte dem: »Hvad vil I så have, at jeg skal gøre med ham, som I kalder jødernes konge?« **13** De råbte tilbage: »Korsfæst ham!« **14** Pilatus spurgte dem: »Hvad ondt har han da gjort?« Men de råbte blot endnu højere: »Korsfæst ham!« **15** Pilatus ville gerne gøre folkeskaren tilpas og løslod dem Barabbas, men lod Jesus piske og udleverede ham til at blive korsfæstet.

#### Tornekroningen

**16** Soldaterne førte nu Jesus ind i gården, det vil sige statholderens borg, og sammenkaldte hele vagtstyrken. **17** Så gav de ham en purpurkappe på, og de flettede en krone af torne og satte den på ham. **18** Og de gav sig til at hilse ham: »Hil dig, jødekonge!« **19** De slog ham i hovedet med en kæp og spyttede på ham og lagde sig på knæ og tilbad ham. **20** Da de havde hånet ham, tog de purpurkappen af ham og gav ham hans egne klæder på. Så førte de ham ud for at korsfæste ham.

#### Korsfæstelsen

**21** Og de tvang en mand, som kom forbi ude fra marken, til at bære hans kors. Det var Simon fra Kyrene, far til Alexander og Rufus.

**22** De førte ham ud til stedet Golgata – det betyder Hovedskalsted. **23** De ville give ham vin krydret med myrra, men han tog det ikke. **24** Så korsfæstede de ham og delte hans klæder ved at kaste lod om, hvem der skulle have hvad. **25** Det var den tredje time, da de korsfæstede ham. **26** Og indskriften med anklagen imod ham lød: »Jødernes konge«. **27** Sammen med ham korsfæstede de også to røvere, den ene på hans højre, den anden på hans venstre side. **28**  Således gik det skriftord i opfyldelse, som siger: »Og han blev regnet blandt lovbrydere.«

**29** De, der gik forbi, spottede ham og rystede på hovedet og sagde: »Nå, du, som bryder templet ned og rejser det igen på tre dage, **30** frels dig selv og stig ned fra korset!« **31** Også ypperstepræsterne og de skriftkloge hånede ham på samme måde og sagde til hinanden: »Andre har han frelst, sig selv kan han ikke frelse. **32** Kristus, Israels konge – lad ham nu stige ned fra korset, så vi kan se og tro!« Også de, der var korsfæstet sammen med ham, hånede ham.

#### Jesu død

**33** Og da den sjette time kom, faldt der mørke over hele jorden indtil den niende time. **34** Og ved den niende time råbte Jesus med høj røst: »Eloí, Eloí! lamá sabaktáni?« – det betyder: »Min Gud, min Gud! Hvorfor har du forladt mig?« **35** Nogle af dem, som stod der og hørte det, sagde: »Hør, han kalder på Elias.« **36** Så løb én hen og fyldte en svamp med eddike, satte den på en stang og gav ham noget at drikke, idet han sagde: »Lad os se, om Elias kommer og tager ham ned.« **37** Men Jesus udstødte et højt skrig og udåndede. **38** Og forhænget i templet flængedes i to dele, fra øverst til nederst. **39** Da officeren, som stod lige over for ham, så, at han udåndede sådan, sagde han: »Sandelig, den mand var Guds søn.«

**40** Der var også nogle kvinder, der så til på afstand, blandt dem Maria Magdalene og Maria, mor til Jakob den Lille og Joses, samt Salome; **41** de havde fulgt ham og sørget for ham, da han var i Galilæa. Og der stod mange andre kvinder, som var draget op til Jerusalem sammen med ham.

#### Gravlæggelsen

**42** Og da det nu var blevet aften, og det var forberedelsesdag, det vil sige dagen før sabbat, **43** kom Josef fra Arimatæa, et fornemt rådsmedlem, som også ventede Guds rige. Han dristede sig til at gå ind til Pilatus og bad om at få Jesu legeme. **44** Pilatus undrede sig over, at Jesus allerede var død, og tilkaldte officeren og spurgte ham, om Jesus havde været død længe. **45** Da han havde fået det bekræftet af officeren, overlod han liget til Josef. **46** Han købte et lagen og tog ham ned, svøbte ham i lagnet og lagde ham i en grav, som var hugget ud i klippen. Og han væltede en sten for indgangen til graven. **47** Men Maria Magdalene og Maria, Joses' mor, så, hvor han blev lagt.

### Mark 16

#### Jesu opstandelse

**1** Da sabbatten var forbi, købte Maria Magdalene og Maria, Jakobs mor, og Salome vellugtende salver for at gå ud og salve ham. **2** Meget tidligt om morgenen den første dag i ugen kommer de til graven, da solen var stået op. **3** Og de sagde til hinanden: »Hvem skal vi få til at vælte stenen fra indgangen til graven?« **4** Men da de så derhen, opdagede de, at stenen var væltet fra. For den var meget stor. **5** Og da de kom ind i graven, så de en ung mand i hvide klæder sidde i den højre side, og de blev forfærdede. **6** Men han sagde til dem: »Vær ikke forfærdede! I søger efter Jesus fra Nazaret, den korsfæstede. Han er opstået, han er ikke her. Se, dér er stedet, hvor de lagde ham! **7** Men gå hen og sig til hans disciple og til Peter, at han går i forvejen for jer til Galilæa. Dér skal I se ham, som han har sagt jer det.« **8** Og de gik ud og flygtede fra graven, for de var rystede og ude af sig selv. Og de sagde ikke noget til nogen, for de var bange.

#### Den opstandne Jesus og disciplene

**9**  Da Jesus var opstået tidligt om morgenen den første dag i ugen, viste han sig først for Maria Magdalene, som han havde drevet syv dæmoner ud af. **10** Hun gik hen og fortalte det til dem, som havde været sammen med ham, og som nu klagede og græd. **11** Men da de hørte, at han levede, og at hun havde set ham, troede de ikke på det.

**12** Derefter viste han sig i en anden skikkelse for to af dem, mens de var på vej ud på landet. **13** De gik også hen og fortalte det til de andre; men heller ikke dem ville de tro.

**14** Til sidst viste han sig for de elleve selv, mens de sad til bords, og han bebrejdede dem deres vantro og hårdhjertethed, fordi de ikke havde troet dem, der havde set ham efter hans opstandelse. **15** Så sagde han til dem: »Gå ud i alverden og prædik evangeliet for hele skabningen. **16** Den, der tror og bliver døbt, skal frelses; men den, der ikke tror, skal dømmes. **17** Og disse tegn skal følge dem, der tror: I mit navn skal de uddrive dæmoner, de skal tale med nye tunger, **18** og de skal tage på slanger med deres hænder, og drikker de dødbringende gift, skal det ikke skade dem; de skal lægge hænderne på syge, så de bliver raske.«

**19** Da Herren Jesus havde talt til dem, blev han taget op til himlen, og han satte sig ved Guds højre hånd. **20** Men de drog ud og prædikede alle vegne, og Herren virkede med og stadfæstede ordet ved de tegn, som fulgte med.


## Lukasevangeliet

### Luk 1

#### Forord

**1** Eftersom mange andre har søgt at give en fremstilling af de begivenheder, som har fundet sted iblandt os, **2** sådan som det er blevet overleveret os af dem, der fra begyndelsen var øjenvidner og ordets tjenere, **3** har også jeg besluttet nøje at gennemgå alt forfra og nedskrive det for dig i rækkefølge, højtærede Theofilus, **4** for at du kan vide, hvor pålideligt det er, som du er blevet undervist i.

#### Løftet om Johannes Døbers fødsel

**5** I de dage, da Herodes var konge over Judæa, var der i Abijas skifte en præst ved navn Zakarias. Hans hustru var af Arons slægt og hed Elisabeth. **6** De var begge retfærdige for Gud og levede uangribeligt efter alle Herrens bud og forskrifter, **7** men de var barnløse, for Elisabeth var ufrugtbar, og de var begge højt oppe i årene.

**8** Så skete det, mens Zakarias gjorde præstetjeneste for Gud, idet turen var kommet til hans skifte, **9** at det ved den sædvanlige lodtrækning blandt præsterne blev ham, der skulle gå ind i Herrens tempel og bringe røgelsesofferet, **10** og hele folkemængden stod udenfor og bad, mens ofringen fandt sted. **11** Da viste Herrens engel sig for ham, stående til højre for røgelsesofferalteret. **12** Zakarias blev forfærdet, da han så ham, og han blev grebet af frygt. **13** Men englen sagde til ham: »Frygt ikke, Zakarias! For din bøn er hørt. Din hustru Elisabeth skal føde dig en søn, og du skal give ham navnet Johannes. **14** Han skal blive dig til fryd og glæde, og mange skal glæde sig over hans fødsel, **15** for han skal blive stor for Herren; han må ikke drikke vin og øl, men han skal fyldes med Helligånden allerede fra moders liv, **16** og mange af Israels børn skal han føre tilbage til Herren deres Gud. **17** Han skal gå foran ham i Elias' ånd og kraft for at vende fædres hjerte til deres børn og give ulydige et retfærdigt sind og skaffe Herren et folk, der er gjort rede.«

**18** Zakarias sagde til englen: »Hvordan kan jeg vide, at det er sandt? Jeg er jo en gammel mand, og min hustru er højt oppe i årene.« **19** Da svarede englen ham: »Jeg er Gabriel, som står for Guds ansigt, og jeg er sendt for at tale til dig og bringe dig dette glædelige budskab. **20** Men nu skal du blive stum og ikke kunne tale før den dag, da dette sker, fordi du ikke troede mine ord, som vil gå i opfyldelse, når tiden er inde.«

**21** Imens stod folket og ventede på Zakarias og undrede sig over, at han blev så længe inde i templet. **22** Da han kom ud, kunne han ikke sige noget til dem, og de forstod, at han havde haft et syn i templet; han måtte gøre tegn til dem og var og blev stum. **23** Da de dage, han skulle gøre tjeneste i, var gået, tog han hjem. **24** Og efter disse dage blev hans hustru Elisabeth gravid, og hun lod sig ikke se i fem måneder, men tænkte: **25** »Det har Herren gjort mod mig i de dage, da han tog sig af mig og fjernede min vanære blandt mennesker.«

#### Bebudelsen af Jesu fødsel

**26** Da Elisabeth var i sjette måned, blev englen Gabriel sendt fra Gud til en by i Galilæa, der hedder Nazaret, **27** til en jomfru, der var forlovet med en mand, som hed Josef og var af Davids hus. Jomfruens navn var Maria. **28** Og englen kom ind til hende og hilste hende med ordene: »Herren er med dig, du benådede!« **29** Hun blev forfærdet over de ord og spurgte sig selv, hvad denne hilsen skulle betyde. **30** Da sagde englen til hende: »Frygt ikke, Maria! For du har fundet nåde for Gud. **31** Se, du skal blive med barn og føde en søn, og du skal give ham navnet Jesus. **32** Han skal blive stor og kaldes den Højestes søn, og Gud Herren skal give ham hans fader Davids trone; **33** han skal være konge over Jakobs hus til evig tid, og der skal ikke være ende på hans rige.« **34** Maria sagde til englen: »Hvordan skal det gå til? Jeg har jo aldrig været sammen med en mand.« **35** Englen svarede hende: »Helligånden skal komme over dig, og den Højestes kraft skal overskygge dig. Derfor skal det barn, der bliver født, også kaldes helligt, Guds søn. **36** Også din slægtning Elisabeth har undfanget en søn, nu i sin alderdom. Hun, om hvem man siger, at hun er ufrugtbar, er i sjette måned; **37** thi intet er umuligt for Gud.« **38** Da sagde Maria: »Se, jeg er Herrens tjenerinde. Lad det ske mig efter dit ord!« Så forlod englen hende.

#### Maria hos Elisabeth

**39** I de dage brød Maria op og skyndte sig til en by i Judæas bjergland; **40** hun gik ind i Zakarias' hus og hilste Elisabeth. **41** Da Elisabeth hørte Marias hilsen, sprang barnet i hendes liv, og hun blev fyldt med Helligånden **42** og råbte med høj røst: »Velsignet er du blandt kvinder, og velsignet dit livs frugt! **43** Hvordan kan det forundes mig, at min Herres mor kommer til mig? **44** For da lyden af din hilsen nåede mine ører, sprang barnet i mig af fryd. **45** Salig er hun, som troede; for det, som er talt til hende af Herren, skal gå i opfyldelse.«

#### Marias lovsang

**46** Da sagde Maria:
      *Min sjæl ophøjer Herren,*
      **47** *og min ånd fryder sig over Gud, min frelser!*
      **48** *Han har set til sin ringe tjenerinde.
      For herefter skal alle slægter prise mig salig,*
      **49** *thi den Mægtige har gjort store ting mod mig.
      Helligt er hans navn,*
      **50** *og hans barmhjertighed mod dem, der frygter ham,
      varer i slægt efter slægt.*
      **51** *Han har øvet vældige gerninger med sin arm,
      splittet dem, der er hovmodige i deres hjertes tanker;*
      **52** *han har styrtet de mægtige fra tronen,
      og han har ophøjet de ringe;*
      **53** *sultende har han mættet med gode gaver,
      og rige har han sendt tomhændet bort.*
      **54** *Han har taget sig af sin tjener Israel
      og husker på sin barmhjertighed*
      **55** *– som han tilsagde vore fædre –
      mod Abraham og hans slægt til evig tid.*
**56** Maria blev hos hende hen ved tre måneder og vendte så hjem.

#### Johannes Døbers fødsel

**57** Så kom tiden, da Elisabeth skulle føde, og hun fødte en søn. **58** Og hendes naboer og slægtninge hørte, hvor stor en barmhjertighed Herren havde vist hende, og de glædede sig med hende. **59** Den ottende dag kom de for at omskære drengen, og de ville opkalde ham efter hans far, Zakarias. **60** Da sagde hans mor: »Nej, han skal hedde Johannes.« **61** De sagde til hende: »Men der er ingen af det navn i din slægt,« **62** og med tegn spurgte de faderen, hvad han ville have, at drengen skulle hedde. **63** Han bad om en tavle og skrev: »Johannes er hans navn.« Og alle undrede sig. **64** I det samme fik han atter mund og mæle, og han talte og lovpriste Gud. **65** Alle de omkringboende blev grebet af frygt, og i hele Judæas bjergland talte man om alt dette. **66** Og alle, der hørte det, tog det til hjerte og sagde: »Hvad skal den dreng mon blive til?« For Herrens hånd var med ham.

#### Zakarias' lovsang

**67** Hans far, Zakarias, blev fyldt med Helligånden og profeterede:
      **68** *Lovet være Herren, Israels Gud,
      for han har besøgt og forløst sit folk.*
      **69** *Han har oprejst os frelsens horn
      i sin tjener Davids hus,*
      **70** *sådan som han fra gammel tid har forkyndt
      ved sine hellige profeters mund:*
      **71** *at frelse os fra vore fjender
      og fra alle dem, som hader os,*
      **72** *at vise barmhjertighed mod vore fædre
      og huske på sin hellige pagt,*
      **73** *den ed, han tilsvor vor fader Abraham:*
      **74** *at fri os fra vore fjenders hånd
      og give os at tjene ham uden frygt*
      **75** *i fromhed og retfærdighed
      for hans åsyn alle vore dage.*
      **76** *Og du, mit barn, skal kaldes den Højestes profet,
      for du skal gå foran Herren og bane hans veje*
      **77** *og lære hans folk at kende frelsen
      i deres synders forladelse,*
      **78** *takket være vor Guds inderlige barmhjertighed,
      hvormed solopgangen fra det høje vil besøge os*
      **79** *for at lyse for dem, der sidder i mørke og i dødens skygge,
      og lede vore fødder ind på fredens vej.*

**80** Drengen voksede op og blev stærk i ånden, og han var i ørkenen til den dag, da han skulle træde frem for Israel.

### Luk 2

#### Jesu fødsel

**1** Og det skete i de dage, at der udgik en befaling fra kejser Augustus om at holde folketælling i hele verden. **2** Det var den første folketælling, mens Kvirinius var statholder i Syrien. **3** Og alle drog hen for at lade sig indskrive, hver til sin by. **4** Også Josef drog op fra byen Nazaret i Galilæa til Judæa, til Davids by, som hedder Betlehem, fordi han var af Davids hus og slægt, **5** for at lade sig indskrive sammen med Maria, sin forlovede, som ventede et barn. **6** Og mens de var dér, kom tiden, da hun skulle føde; **7** og hun fødte sin søn, den førstefødte, og svøbte ham og lagde ham i en krybbe, for der var ikke plads til dem i herberget.

**8** I den samme egn var der hyrder, som lå ude på marken og holdt nattevagt over deres hjord. **9** Da stod Herrens engel for dem, og Herrens herlighed strålede om dem, og de blev grebet af stor frygt. **10** Men englen sagde til dem: »Frygt ikke! Se, jeg forkynder jer en stor glæde, som skal være for hele folket: **11** I dag er der født jer en frelser i Davids by; han er Kristus, Herren. **12** Og dette er tegnet, I får: I skal finde et barn, som er svøbt og ligger i en krybbe.« **13** Og med ét var der sammen med englen en himmelsk hærskare, som lovpriste Gud og sang:
      **14**  *Ære være Gud i det højeste og på jorden!
      Fred til mennesker med Guds velbehag!*

**15** Og da englene havde forladt dem og var vendt tilbage til himlen, sagde hyrderne til hinanden: »Lad os gå ind til Betlehem og se det, som er sket, og som Herren har forkyndt os.« **16** De skyndte sig derhen og fandt Maria og Josef sammen med barnet, som lå i krybben. **17** Da de havde set det, fortalte de, hvad der var blevet sagt til dem om dette barn, **18** og alle, der hørte det, undrede sig over, hvad hyrderne fortalte dem; **19** men Maria gemte alle disse ord i sit hjerte og grundede over dem. **20** Så vendte hyrderne tilbage og priste og lovede Gud for alt, hvad de havde hørt og set, sådan som det var blevet sagt til dem.

**21** Da otte dage var gået, og han skulle omskæres, fik han navnet Jesus, som han var blevet kaldt af englen, før han blev undfanget i moders liv.

#### Simeon og Anna

**22** Da deres renselsesdage i henhold til Moseloven var gået, tog de ham med op til Jerusalem for at bære ham frem for Herren **23** – som der står skrevet i Herrens lov: »Alt det første af mandkøn, der kommer ud af moderlivet, skal helliges Herren« – **24** og for at bringe offer, sådan som det er foreskrevet i Herrens lov, et par turtelduer eller to dueunger.

**25** I Jerusalem var der en mand ved navn Simeon; han var retfærdig og from og ventede Israels trøst. Helligånden var over ham, **26** og den havde åbenbaret for ham, at han ikke skulle se døden, før han havde set Herrens salvede. **27** Tilskyndet af Ånden kom han til templet, og da forældrene kom ind med barnet Jesus for at gøre med ham, som det var sædvane efter loven, **28** tog han barnet i sine arme og lovpriste Gud:
      **29** *Herre, nu lader du din tjener gå bort med fred efter dit ord.*
      **30** *For mine øjne har set din frelse,*
      **31** *som du har beredt for alle folk:*
      **32** *Et lys til åbenbaring for hedninger
      og en herlighed for dit folk Israel.*

**33** Hans far og mor undrede sig over det, der blev sagt om ham. **34** Og Simeon velsignede dem og sagde til Maria, hans mor: »Se, dette barn er bestemt til fald og oprejsning for mange i Israel og til at være et tegn, som modsiges **35** – ja, også din egen sjæl skal et sværd gennemtrænge – for at mange hjerters tanker kan komme for en dag.«

**36** Der var også en profetinde ved navn Anna, en datter af Fanuel, af Ashers stamme. Hun var højt oppe i årene; som ung jomfru var hun blevet gift og havde levet syv år med sin mand, **37** og hun var nu en enke på fireogfirs. Hun forlod aldrig templet, men tjente Gud nat og dag med faste og bøn. **38** Hun trådte frem i samme stund, priste Gud og talte om barnet til alle, der ventede Jerusalems forløsning.

**39** Da de havde udført alt i overensstemmelse med Herrens lov, vendte de tilbage til Galilæa, til deres egen by Nazaret. **40** Og drengen voksede op, blev stærk og fyldt med visdom, og Guds nåde var over ham.

#### Den tolvårige Jesus i templet

**41** Hvert år tog Jesu forældre til Jerusalem til påskefesten. **42** Også da han var blevet tolv år, drog de derop, som det var skik ved festen. **43** Da påskedagene var omme, og de skulle hjem, blev drengen Jesus i Jerusalem, uden at hans forældre vidste det. **44** I den tro, at han var i rejsefølget, kom de en dags rejse frem og ledte efter ham blandt familie og bekendte. **45** Da de ikke fandt ham, vendte de tilbage til Jerusalem for at lede efter ham dér; **46** og efter tre dage fandt de ham i templet, hvor han sad midt blandt lærerne, lyttede til dem og stillede dem spørgsmål. **47** Alle, der hørte det, undrede sig meget over hans indsigt og de svar, han gav. **48** Da forældrene fik øje på ham, blev de slået af forundring, og hans mor sagde til ham: »Barn, hvorfor gjorde du sådan mod os? Din far og jeg har ledt efter dig og været ængstelige.« **49** Men han sagde til dem: »Hvorfor ledte I efter mig? Vidste I ikke, at jeg bør være hos min fader?« **50** Men de forstod ikke, hvad han sagde til dem. **51** Så fulgte han med dem tilbage til Nazaret, og han var lydig mod dem.

Hans mor gemte alle ordene i sit hjerte. **52** Og Jesus gik frem i visdom og vækst og yndest hos Gud og mennesker.

### Luk 3

#### Johannes Døber i ørkenen

**1** I kejser Tiberius' femtende regeringsår, mens Pontius Pilatus var statholder over Judæa, og Herodes var landsfyrste over Galilæa, hans bror Filip over Ituræa og Trakonitis, og Lysanias over Abilene, **2** og mens Annas og Kajfas var ypperstepræster, da kom Guds ord til Zakarias' søn, Johannes, ude i ørkenen.

**3** Han kom så til egnen omkring Jordan, og overalt prædikede han omvendelsesdåb til syndernes forladelse, **4** ligesom der står skrevet i bogen med profeten Esajas' ord:
      *Der er en, der råber i ørkenen:
      Ban Herrens vej,
      gør hans stier jævne!*
      **5** *Hver dal skal fyldes,
      hvert bjerg og hver høj skal sænkes,
      de krogede veje skal rettes ud,
      de ujævne gøres jævne.*
      **6** *Og alle mennesker skal se Guds frelse.*

**7** Til de skarer, der kom ud for at blive døbt af ham, sagde han: »Øgleyngel, hvem har bildt jer ind, at I kan flygte fra den kommende vrede? **8** Så bær da de frugter, som omvendelsen kræver, og kom ikke og sig ved jer selv: Vi har Abraham til fader. For jeg siger jer: Gud kan opvække børn til Abraham af stenene dér. **9** Øksen ligger allerede ved træernes rod, og hvert træ, som ikke bærer god frugt, hugges om og kastes i ilden.«

**10** Skarerne spurgte ham: »Hvad skal vi da gøre?« **11** Han svarede: »Den, der har to kjortler, skal dele med den, der ingen har, og den, der har mad, skal gøre ligeså.« **12** Der kom også nogle toldere for at blive døbt, og de sagde til ham: »Mester, hvad skal vi gøre?« **13** Han svarede dem: »Opkræv ikke mere end det, der er foreskrevet jer.« **14** Også nogle soldater spurgte: »Hvad skal så vi gøre?« Og til dem sagde han: »Ikke mishandle eller udplyndre nogen, men lade jer nøje med jeres løn.«

**15** Folket var fyldt med forventning, og alle tænkte i deres stille sind, om Johannes mon skulle være Kristus. **16** Men han sagde til dem alle: »Jeg døber jer med vand; så kommer han, som er stærkere end jeg, og jeg er ikke værdig til at løse hans skorem. Han skal døbe jer med Helligånden og ild. **17** Han har sin kasteskovl i hånden for at rydde sin tærskeplads og samle hveden i sin lade, men avnerne skal han brænde i en ild, der aldrig slukkes.«

**18** Også på mange andre måder formanede han, mens han forkyndte evangeliet for folket. **19** Men da landsfyrsten Herodes blev irettesat af ham for sit forhold til sin brors hustru, Herodias, og for alt det onde, han havde gjort, **20** så føjede Herodes til alt det andet også det, at han lod Johannes kaste i fængsel.

#### Jesu dåb

**21** Og det skete, da hele folket lod sig døbe, og også Jesus blev døbt, og mens han bad, at himlen åbnedes **22** og Helligånden dalede ned over ham i legemlig skikkelse som en due; og der lød en røst fra himlen: »Du er min elskede søn, i dig har jeg fundet velbehag!«

#### Jesu slægt

**23** Jesus var omkring tredive år, da han begyndte sit virke. Han var, mente man, søn af Josef, som var søn af Eli, **24** søn af Mattat, søn af Levi, søn af Melki, søn af Jannaj, søn af Josef, **25** søn af Mattathias, søn af Amos, søn af Nahum, søn af Esli, søn af Naggaj, **26** søn af Mahat, søn af Mattathias, søn af Shim'i, søn af Josek, søn af Joda, **27** søn af Johanan, søn af Resa, søn af Zerubbabel, søn af Shealtiel, søn af Neri, **28** søn af Melki, søn af Addi, søn af Kosam, søn af Elmadam, søn af Er, **29** søn af Josva, søn af Eliezer, søn af Jorim, søn af Mattat, søn af Levi, **30** søn af Simeon, søn af Juda, søn af Josef, søn af Jonam, søn af Eljakim, **31** søn af Melea, søn af Menna, søn af Mattata, søn af Natan, søn af David, **32** søn af Isaj, søn af Obed, søn af Boaz, søn af Sala, søn af Nakshon, **33** søn af Amminadab, søn af Admin, søn af Arni, søn af Hesron, søn af Peres, søn af Juda, **34** søn af Jakob, søn af Isak, søn af Abraham, søn af Tera, søn af Nakor, **35** søn af Serug, søn af Re'u, søn af Peleg, søn af Eber, søn af Shela, **36** søn af Kenan, søn af Arpakshad, søn af Sem, søn af Noa, søn af Lemek, **37** søn af Metusalem, søn af Enok, søn af Jered, søn af Mahalal'el, søn af Kenan, **38** søn af Enosh, søn af Set, søn af Adam, søn af Gud.

### Luk 4

#### Jesu fristelse i ørkenen

**1** Jesus vendte tilbage fra Jordan fyldt af Helligånden, og ført af Ånden var han ude i ørkenen **2** i fyrre dage og blev fristet af Djævelen. Han spiste ikke noget i de dage, og da de var gået, led han sult. **3** Da sagde Djævelen til ham: »Hvis du er Guds søn, så sig til stenen her, at den skal blive til brød.« **4** Men Jesus svarede ham: »Der står skrevet: ›Mennesket skal ikke leve af brød alene.‹ « **5** Så førte Djævelen ham højt op og viste ham i ét nu alle jordens riger **6** og sagde til ham: »Dig vil jeg give al denne magt og herlighed, for den er overgivet til mig, og jeg giver den, til hvem jeg vil. **7** Hvis du altså tilbeder mig, skal alt dette være dit.« **8** Men Jesus svarede ham: »Der står skrevet: ›Du skal tilbede Herren din Gud og tjene ham alene.‹ « **9** Derpå førte Djævelen ham til Jerusalem, stillede ham på templets tinde og sagde til ham: »Hvis du er Guds søn, så styrt dig ned herfra. **10** For der står skrevet:
      *Han vil give sine engle befaling om at beskytte dig,*
**11** og:
      *De skal bære dig på hænder,
      så du ikke støder din fod på nogen sten.«*
**12** Men Jesus svarede ham: »Der er sagt: ›Du må ikke udæske Herren din Gud.‹ «

**13** Da Djævelen ikke havde mere at friste med, forlod han ham for en tid.

#### Jesus i Galilæa

**14** Og Jesus vendte i Åndens kraft tilbage til Galilæa, og rygtet om ham spredtes over hele egnen. **15** Han underviste i deres synagoger og blev berømmet af alle.

#### Jesus i Nazarets synagoge

**16** Han kom også til Nazaret, hvor han var vokset op. På sabbatten gik han efter sædvane ind i synagogen, og han rejste sig for at læse op. **17** Man rakte ham profeten Esajas' bog, og han åbnede den og fandt det sted, hvor der står skrevet:
      **18** *Herrens ånd er over mig,
      fordi han har salvet mig.
      Han har sendt mig
      for at bringe godt budskab til fattige,
      for at udråbe frigivelse for fanger
      og syn til blinde,
      for at sætte undertrykte i frihed,*
      **19** *for at udråbe et nådeår fra Herren.*
**20** Så lukkede han bogen, gav den til tjeneren og satte sig, og alle i synagogen rettede spændt øjnene mod ham. **21** Da begyndte han at tale til dem og sagde: »I dag er det skriftord, som lød i jeres ører, gået i opfyldelse.« **22** Alle gav de ham deres bifald og undrede sig over de nådefulde ord, som udgik af hans mund, og de spurgte: »Er det ikke Josefs søn?« **23** Han svarede dem: »I vil sikkert bruge denne talemåde mod mig: Læge, læg dig selv! og sige: Vi har hørt om alt det, der er sket i Kapernaum; gør det samme her i din hjemby!« **24** Men han sagde: »Sandelig siger jeg jer: Ingen profet er anerkendt i sin hjemby. **25** Og jeg siger jer, som sandt er: Der var mange enker i Israel på Elias' tid, dengang himlen var lukket i tre år og seks måneder, så der blev stor hungersnød i hele landet; **26** og Elias blev ikke sendt til nogen af dem, men til en enke i Sarepta i Sidons land. **27** Og der var mange spedalske i Israel på profeten Elisas tid; og ingen af dem blev renset, men det blev syreren Na'aman.«

**28** Alle i synagogen blev ude af sig selv af raseri, da de hørte det; **29** de sprang op, jog ham ud af byen og drev ham hen til kanten af det bjerg, deres by var bygget på, for at styrte ham ned. **30** Men han banede sig vej imellem dem og gik.

#### Helbredelsen af manden med den urene ånd

**31** Jesus kom så ned til Kapernaum, en by i Galilæa. Han underviste dem på sabbatten, **32** og de blev slået af forundring over hans lære, for der var myndighed bag hans ord. **33** I synagogen var der en mand med en uren, dæmonisk ånd, og han skreg højt: **34** »Hvad har vi dog med dig at gøre, Jesus fra Nazaret! Er du kommet for at ødelægge os? Jeg ved, hvem du er: Guds hellige!« **35** Men Jesus truede ad ånden og sagde: »Ti stille, og far ud af ham!« Dæmonen kastede manden omkuld midt iblandt dem og fór ud af ham uden at have gjort ham nogen skade. **36** Alle blev forfærdede, og de sagde til hinanden: »Hvad er dog det for et ord? Han befaler jo med myndighed og kraft over de urene ånder, og de farer ud!« **37** Og der gik frasagn om ham overalt på egnen.

#### Helbredelsen af Simons svigermor og af andre syge

**38** Jesus brød op fra synagogen og kom ind i Simons hus. Simons svigermor lå syg med høj feber, og de bad ham hjælpe hende. **39** Så gik han hen og bøjede sig over hende og truede ad feberen, og den forlod hende. Og hun stod straks op og sørgede for dem.

**40** Ved solnedgang kom alle, der havde nogen med en eller anden sygdom, hen til ham med dem, og han lagde hænderne på hver enkelt af dem og helbredte dem. **41** Der fór også dæmoner ud af mange, mens de råbte: »Du er Guds søn.« Men han truede dem til ikke at sige noget, for de vidste, at han var Kristus.

#### Jesu forkyndelse i andre byer

**42** Da det var blevet dag, gik han bort og ud til et øde sted. Folk ledte efter ham, og de fandt frem til ham og forsøgte at holde på ham, så han ikke skulle forlade dem. **43** Men han sagde til dem: »Jeg skal også forkynde evangeliet om Guds rige i de andre byer; det er derfor, jeg er blevet udsendt.« **44** Og han prædikede i synagogerne i Judæa.

### Luk 5

#### Peters fiskefangst

**1** Engang da Jesus stod ved Genesaret Sø, og folkeskaren trængtes om ham for at høre Guds ord, **2** fik han øje på to både, der lå ved søen. Fiskerne var gået fra dem og var ved at skylle garnene. **3** Så gik han op i en af bådene, den der tilhørte Simon, og bad ham lægge lidt fra land. Så satte han sig og underviste skarerne fra båden.

**4** Da han holdt op med at tale, sagde han til Simon: »Læg ud på dybet, og kast jeres garn ud til fangst!« **5** Men Simon svarede: »Mester, vi har slidt hele natten og ingenting fået; men på dit ord vil jeg kaste garnene ud.« **6** Det gjorde de, og de fangede en stor mængde fisk, så deres garn var ved at sprænges. **7** De gjorde tegn til deres kammerater i den anden båd, at de skulle komme dem til hjælp, og de kom og fyldte begge både, så de var lige ved at synke. **8** Da Simon Peter så det, faldt han ned for Jesu knæ og sagde: »Gå bort fra mig, Herre, for jeg er en syndig mand.« **9** For han og alle de, som var med ham, var grebet af rædsel på grund af den fangst, de havde fået **10** – ligeså Jakob og Johannes, Zebedæus' sønner, som fiskede sammen med Simon. Men Jesus sagde til Simon: »Frygt ikke! Fra nu af skal du fange mennesker.« **11** Og de lagde bådene til land og forlod alt og fulgte ham.

#### Helbredelsen af en spedalsk

**12** Engang mens Jesus var i en af byerne, kom der en mand, som var fuld af spedalskhed. Da han fik øje på Jesus, kastede han sig ned på sit ansigt og bad ham: »Herre, hvis du vil, kan du gøre mig ren.« **13** Jesus rakte hånden ud, rørte ved ham og sagde: »Jeg vil, bliv ren!« Og straks forlod spedalskheden ham. **14** Han forbød ham at sige det til nogen, men: »Gå hen og bliv undersøgt af præsten, og bring et offer for din renselse, sådan som Moses har fastsat, som et vidnesbyrd for dem.« **15** Men rygtet om ham spredtes mere og mere, og store skarer samledes for at høre ham og for at blive helbredt for deres sygdomme. **16** Men han trak sig tilbage til øde steder og bad.

#### Helbredelsen af den lamme i Kapernaum

**17** En dag, da Jesus underviste, sad der nogle farisæere og lovlærere, som var kommet fra alle landsbyerne i Galilæa og Judæa og fra Jerusalem. Og han havde kraft fra Herren, så han kunne helbrede. **18** Og se, der kom nogle mænd med en lam på en seng, og de forsøgte at få ham ind for at lægge ham foran Jesus. **19** Men da de ikke kunne finde nogen steder at gå ind med ham for de mange mennesker, gik de op på taget, og gennem tegltaget firede de ham og sengen ned midt foran Jesus. **20** Da han så deres tro, sagde han: »Menneske, dine synder er tilgivet dig.« **21** Da begyndte de skriftkloge og farisæerne at tænke: »Hvem er han? Han spotter Gud. Hvem kan tilgive synder andre end Gud alene?« **22** Jesus kendte deres tanker og sagde til dem: »Hvad er det, I tænker i jeres hjerte? **23** Hvad er det letteste, at sige: Dine synder er tilgivet dig, eller at sige: Rejs dig og gå? **24** Men for at I kan vide, at Menneskesønnen har myndighed på jorden til at tilgive synder« – sagde han til den lamme: »Jeg siger dig, rejs dig, tag din seng og gå hjem!« **25** Straks rejste han sig for øjnene af dem, tog sengen, han havde ligget på, og gik hjem, mens han priste Gud. **26** Alle blev ude af sig selv og priste Gud, og fyldt af frygt sagde de: »I dag har vi set det utrolige!«

#### Levi kaldes til discipel

**27** Da Jesus siden gik derfra, så han en tolder ved navn Levi sidde ved toldboden, og han sagde til ham: »Følg mig!« **28** Og han lod alt ligge og rejste sig og fulgte ham.

**29** Så holdt Levi en stor fest for ham i sit hus, og en mængde toldere og andre sad til bords sammen med dem. **30** Farisæerne og deres skriftkloge gav ondt af sig og spurgte hans disciple: »Hvorfor spiser og drikker I sammen med toldere og syndere?« **31** Jesus svarede dem: »De raske har ikke brug for læge, det har de syge. **32** Jeg er ikke kommet for at kalde retfærdige, men syndere til omvendelse.«

#### Ung vin på nye lædersække

**33** De sagde til ham: »Johannes' disciple faster ofte og holder bøn; det samme gør farisæernes disciple; men dine, de spiser og drikker.« **34** Jesus sagde til dem: »Kan I få brudesvendene til at faste, mens brudgommen er sammen med dem? **35** Men der kommer dage, da brudgommen er taget fra dem; i de dage skal de faste.« **36** Han fortalte dem også en lignelse: »Ingen river en lap ud af nyt stof og sætter den på en gammel kappe; for så river man det nye stof i stykker, og lappen af det nye stof passer alligevel ikke på det gamle. **37** Og ingen fylder ung vin på gamle lædersække; for så sprænger den unge vin sækkene, vinen løber ud, og sækkene ødelægges. **38** Nej, ung vin skal fyldes på nye sække. **39** Og ingen, som har drukket gammel vin, vil have en ung, for han siger: Den gamle er bedst.«

### Luk 6

#### Aksplukningen på sabbatten

**1** Så skete det på en sabbat, at Jesus kom forbi nogle kornmarker, og hans disciple gik og plukkede aks, gned dem mellem hænderne og spiste. **2** Men nogle af farisæerne sagde: »Hvorfor gør I noget, som ikke er tilladt på en sabbat?« **3** Jesus svarede dem: »Har I da ikke læst, hvad David gjorde, dengang han og hans mænd blev sultne, **4** at han gik ind i Guds hus, tog skuebrødene og spiste af dem og gav sine mænd noget, selv om det kun er tilladt præsterne at spise dem?« **5** Og Jesus sagde til dem: »Menneskesønnen er herre over sabbatten.«

#### Helbredelsen af manden med den visne hånd

**6** På en anden sabbat skete det, at Jesus gik ind i synagogen og underviste. Dér var der en mand med en vissen højre hånd. **7** Og de skriftkloge og farisæerne holdt øje med, om Jesus ville helbrede på sabbatten, så de kunne få noget at anklage ham for. **8** Men han kendte deres tanker og sagde til manden med den visne hånd: »Rejs dig og stil dig ind i midten!« Da rejste han sig og trådte frem, **9** og Jesus sagde til dem: »Jeg spørger jer: Er det tilladt at gøre noget godt eller at gøre noget ondt på en sabbat, at frelse liv eller at ødelægge det?« **10** Han så rundt på dem alle og sagde så til manden: »Ræk din hånd frem!« Det gjorde han, og hans hånd blev rask igen. **11** Men de blev rasende og begyndte at tale med hinanden om, hvad de skulle gøre ved Jesus.

#### Valget af de tolv

**12** I de dage gik han engang op på bjerget for at bede, og han tilbragte natten i bøn til Gud. **13** Da det blev dag, kaldte han sine disciple til sig, og blandt dem udvalgte han tolv, som han også kaldte apostle: **14** Simon, som han også gav navnet Peter, og hans bror Andreas og Jakob og Johannes og Filip og Bartholomæus **15** og Matthæus og Thomas og Jakob, Alfæus' søn, og Simon, som kaldtes zeloten, **16** og Judas, Jakobs søn, og Judas Iskariot, som blev forræder.

#### Jesus prædiker og helbreder

**17** Sammen med dem gik han ned, og han stod stille på en slette; og der var en stor skare af hans disciple og en stor mængde mennesker fra hele Judæa og Jerusalem og fra kystlandet ved Tyrus og Sidon. **18** De var kommet for at høre ham og for at blive helbredt for deres sygdomme; også de, der plagedes af urene ånder, blev helbredt. **19** Og hele skaren prøvede på at komme til at røre ved ham, for der udgik en kraft fra ham, og han helbredte alle.

#### Saligprisningerne og veråbene

**20** Og han løftede sit blik, så på sine disciple og sagde:
      *»Salige er I, som er fattige,
      for Guds rige er jeres.*
      **21** *Salige er I, som sulter nu,
      for I skal mættes.
      Salige er I, som græder nu,
      for I skal le.*
**22** Salige er I, når mennesker hader jer, forstøder jer og håner jer og afskyr jeres navn som noget ondt for Menneskesønnens skyld. **23** Fryd jer på den dag og spring højt af glæde, for se, jeres løn er stor i himlen; således behandlede deres fædre også profeterne.
      **24** *Men ve jer, I som er rige,
      for I har fået jeres trøst.*
      **25** *Ve jer, I som er mætte nu,
      for I skal sulte.
      Ve jer, I som ler nu,
      for I skal sørge og græde.*
**26** Ve jer, når alle taler godt om jer. Således behandlede deres fædre også de falske profeter.

#### Om fjendekærlighed

**27** Men til jer, som hører mig, siger jeg: Elsk jeres fjender, gør godt mod dem, der hader jer. **28** Velsign dem, der forbander jer, bed for dem, der mishandler jer. **29** Slår nogen dig på den ene kind, så vend også den anden til. Tager nogen din kappe, så lad ham tage kjortlen med. **30** Giv enhver, som beder dig, og tager nogen, hvad der er dit, så kræv det ikke tilbage. **31** Som I vil, at mennesker skal gøre mod jer, sådan skal I gøre mod dem. **32** Hvis I kun elsker dem, der elsker jer, hvad tak fortjener I for det? Også syndere elsker jo dem, de selv bliver elsket af. **33** Hvis I kun gør godt mod dem, der gør godt mod jer, hvad tak fortjener I for det? Sådan gør jo også syndere. **34** Og hvis I kun låner ud til dem, som I håber at få lånet tilbage fra, hvad tak fortjener I for det? Også syndere låner ud til syndere for at få lige så meget igen. **35** Men elsk jeres fjender, gør godt og lån ud uden at håbe på at få noget igen. Så bliver jeres løn stor, og I bliver den Højestes børn, for han er god mod de utaknemlige og onde. **36** Vær barmhjertige, som jeres fader er barmhjertig.

#### Om at dømme andre

**37** Døm ikke, så skal I ikke selv dømmes; fordøm ikke, så skal I ikke fordømmes. Tilgiv, så skal I få tilgivelse. **38** Giv, så skal der gives jer. Et godt, presset, rystet, topfyldt mål skal man give jer i favnen. For det mål, I måler med, skal I selv få tilmålt med.«

**39** Han fortalte dem også en lignelse: »Kan en blind lede en blind? Vil de ikke begge falde i grøften? **40** En discipel står ikke over sin mester; men enhver, der er udlært, skal være som sin mester.

**41** Hvorfor ser du splinten i din broders øje, men lægger ikke mærke til bjælken i dit eget øje? **42** Hvordan kan du sige til din broder: Broder, lad mig tage den splint ud, som er i dit øje! når du ikke ser bjælken i dit eget øje? Hykler, tag først bjælken ud af dit eget øje; så kan du se klart nok til at tage den splint ud, som er i din broders øje.

#### Træet og dets frugt

**43** Der er intet godt træ, som bærer dårlig frugt, heller ikke noget dårligt træ, som bærer god frugt. **44** For ethvert træ kendes på sin frugt. Man plukker jo ikke figner af tjørn, høster heller ikke druer af en tornebusk. **45** Et godt menneske tager gode ting frem af sit hjertes gode forråd, og et ondt menneske tager onde ting frem af sit onde forråd. For hvad hjertet er fuldt af, løber munden over med.

#### Lignelsen om huset på klippen og huset på sand

**46** Hvorfor siger I: Herre, Herre! til mig, når I ikke gør, hvad jeg siger? **47** Enhver, som kommer til mig og hører mine ord og handler efter dem – hvem han ligner, vil jeg vise jer: **48** Han ligner et menneske, der byggede et hus, gravede dybt ned og lagde soklen på klippen. Da der blev oversvømmelse, væltede floden ind imod huset, men den kunne ikke rokke det, fordi det var bygget godt. **49** Men den, der hører og ikke handler derefter, ligner et menneske, der byggede et hus lige på jorden uden sokkel. Floden væltede imod det, og straks faldt det sammen, og ødelæggelsen af det hus blev stor.«

### Luk 7

#### Officeren i Kapernaum

**1** Da Jesus havde afsluttet hele sin tale til folket, gik han ind i Kapernaum. **2** Dér var der en officer, som havde en højt værdsat tjener, der var syg og lå for døden. **3** Da han havde hørt om Jesus, sendte han nogle af jødernes ældste hen til ham for at bede ham om at komme og frelse tjenerens liv. **4** De kom så til Jesus og bad ham indtrængende: »Han fortjener, at du gør dette for ham, **5** for han elsker vort folk, og han har selv ladet synagogen bygge til os.« **6** Jesus gik så med dem. Men da han var næsten fremme ved huset, sendte officeren nogle venner ud for at sige til ham: »Herre, gør dig ingen ulejlighed, for jeg er for ringe til, at du går ind under mit tag. **7** Derfor regnede jeg mig heller ikke for værdig til at komme selv. Men sig blot et ord og helbred min tjener! **8** Jeg er jo selv en mand, der står under kommando og har soldater under mig. Siger jeg til én: Gå! så går han, og til en anden: Kom! så kommer han, og til min tjener: Gør det og det! så gør han det.« **9** Da Jesus hørte det, undrede han sig over ham og vendte sig om og sagde til den skare, der fulgte ham: »Jeg siger jer, ikke engang i Israel har jeg fundet så stor en tro.« **10** Og da de, som var sendt ud, vendte tilbage til huset, fandt de tjeneren rask.

#### Opvækkelsen af enkens søn i Nain

**11** Derefter gik Jesus til en by, som hedder Nain, og hans disciple og en stor skare gik sammen med ham. **12** Men da han nærmede sig byporten, se, da blev der båret en død ud, som var sin mors eneste søn, og hun var enke; og en stor skare fra byen fulgte med hende. **13** Da Herren så hende, ynkedes han over hende og sagde: »Græd ikke!« **14** Og han gik hen og rørte ved båren. Bærerne stod stille, og han sagde: »Unge mand, jeg siger dig: Rejs dig op!« **15** Da satte den døde sig op og begyndte at tale, og Jesus gav ham til hans mor. **16** Alle blev fyldt af frygt og priste Gud og sagde: »En stor profet er fremstået iblandt os, og Gud har besøgt sit folk.« **17** Og det ord om ham nåede ud over hele Judæa og i hele omegnen.

#### Johannes Døbers spørgsmål og Jesu svar

**18** Johannes fik alt dette at vide af sine disciple. Han kaldte to af dem til sig **19** og sendte dem til Herren for at spørge: »Er du den, som kommer, eller skal vi vente en anden?« **20** Da mændene var nået frem til Jesus, sagde de: »Johannes Døber har sendt os til dig for at spørge: Er du den, som kommer, eller skal vi vente en anden?« **21** Jesus havde netop helbredt mange mennesker for sygdomme, lidelser og onde ånder, og mange blinde havde han givet synet. **22** Og han svarede dem: »Gå hen og fortæl Johannes, hvad I har set og hørt: Blinde ser, lamme går, spedalske bliver rene, og døve hører; døde står op, og evangeliet forkyndes for fattige. **23** Og salig er den, der ikke forarges på mig.«

#### Jesu tale om Johannes Døber

**24** Da udsendingene fra Johannes var gået, begyndte Jesus at tale til folkeskarerne om Johannes: »Hvad gik I ud i ørkenen for at se? Et siv, der svajer for vinden? **25** Nej, hvad gik I ud for at se? Et menneske i fornemme klæder? Se, de, der går i fint tøj og lever i luksus, findes i kongepaladserne. **26** Nej, hvad gik I ud for at se? En profet? Ja, jeg siger jer, også mere end en profet. **27** Det er om ham, der står skrevet:
      *Se, jeg sender min engel foran dig,
      han skal bane din vej for dig.*
**28** Jeg siger jer: Blandt kvindefødte er ingen større end Johannes. Men den mindste i Guds rige er større end han. **29** Hele folket, som hørte ham, også tolderne, gav Gud ret og lod sig døbe med Johannes' dåb. **30** Men farisæerne og de lovkyndige forkastede Guds plan med dem og lod sig ikke døbe af ham.

**31** Hvad skal jeg da sammenligne mennesker i denne slægt med? Hvad ligner de? **32** De ligner børn, der sidder på torvet og råber til hinanden: Vi spillede på fløjte for jer, og I dansede ikke; vi sang klagesange, og I græd ikke. **33** For Johannes Døber er kommet, han hverken spiser brød eller drikker vin, og I siger: Han er besat. **34** Og Menneskesønnen er kommet, han både spiser og drikker, og I siger: Se den frådser og dranker, ven med toldere og syndere!« **35** Dog, visdommen har fået ret ved alle sine børn.

#### Kvinden i farisæerens hus

**36** En af farisæerne indbød Jesus til at spise hos sig, og han gik ind i farisæerens hus og tog plads ved bordet. **37** Nu var der en kvinde, som levede i synd i den by. Da hun fik at vide, at han sad til bords i farisæerens hus, gik hun derhen med en alabastkrukke fuld af olie, **38** stillede sig grædende bag ham ved hans fødder og begyndte at væde hans fødder med sine tårer og tørrede dem med sit hår, og hun kyssede hans fødder og salvede dem med olien. **39** Da farisæeren, som havde indbudt ham, så det, tænkte han ved sig selv: »Hvis den mand var profet, ville han vide, hvad det er for en slags kvinde, der rører ved ham, at det er én, der lever i synd.« **40** Jesus sagde da til ham: »Simon, jeg har noget at sige dig.« Han svarede: »Sig det, Mester!« **41** »En pengeudlåner havde to skyldnere. Den ene skyldte fem hundrede denarer, den anden halvtreds. **42** Da de ikke havde noget at betale med, eftergav han dem begge deres gæld. Hvem af dem vil så elske ham mest?« **43** Simon svarede: »Den, han eftergav mest, vil jeg tro.« Jesus sagde: »Det har du ret i.« **44** Og vendt mod kvinden sagde han til Simon: »Ser du denne kvinde? Jeg kom ind i dit hus; du gav mig ikke vand til mine fødder; men hun har vædet mine fødder med sine tårer og tørret dem med sit hår. **45** Du gav mig ikke noget kys; men hun er blevet ved med at kysse mine fødder, siden jeg kom herind. **46** Du salvede ikke mit hoved med salve, men hun har salvet mine fødder med olie. **47** Derfor siger jeg dig: Hendes mange synder er tilgivet, siden hun har elsket meget. Den, der kun får lidt tilgivet, elsker kun lidt.« **48** Og han sagde til hende: »Dine synder er tilgivet.« **49** De andre ved bordet begyndte at tænke ved sig selv: »Hvem er han, som endog tilgiver synder?« **50** Men han sagde til kvinden: »Din tro har frelst dig. Gå bort med fred!«

### Luk 8

#### Kvinderne i Jesu følge

**1** I den følgende tid gik han fra by til by og fra landsby til landsby, og han prædikede og forkyndte evangeliet om Guds rige. Sammen med ham var de tolv **2** og nogle kvinder, der var blevet helbredt for onde ånder og sygdomme. Det var Maria med tilnavnet Magdalene, som syv dæmoner var faret ud af, **3** og Johanna, der var gift med Kuza, en embedsmand hos Herodes, og Susanna og mange andre. De sørgede for dem af deres egne midler.

#### Lignelsen om sædemanden

**4** Da der samlede sig en stor skare, og de kom ud til ham fra den ene by efter den anden, sagde han i en lignelse: **5** »En sædemand gik ud for at så sit korn. Og da han såede, faldt noget på vejen, og der blev trådt på det, og himlens fugle åd det op. **6** Noget faldt på klippen, og da det var vokset frem, visnede det, fordi det ikke havde væde. **7** Noget faldt mellem tidsler, og tidslerne groede helt sammen og kvalte det. **8** Men noget faldt i god jord, og det voksede op og gav hundrede fold.« Da han havde sagt det, råbte han: »Den, der har ører at høre med, skal høre!«

**9** Hans disciple spurgte ham, hvad denne lignelse skulle betyde. **10** Han svarede: »Jer er det givet at kende Guds riges hemmeligheder, men de andre bliver det givet i lignelser, for at
      *de skal se, men intet se,
      og høre, men intet fatte.*
**11** Men dette er meningen med lignelsen: Sæden er Guds ord. **12** De på vejen er dem, der har hørt ordet; derefter kommer Djævelen og tager ordet bort fra deres hjerte, for at de ikke skal tro og blive frelst. **13** De på klippen er dem, som med glæde tager imod ordet, når de har hørt det; men de har ikke rod, de tror kun til en tid og falder fra, når prøvelser sætter ind. **14** Det, som faldt mellem tidslerne, det er dem, der har hørt ordet, men kvæles af livets bekymringer og rigdomme og nydelser, så de ikke bærer moden frugt. **15** Men det i den gode jord, det er dem, der hører ordet og bevarer det i et smukt og godt hjerte, er udholdende og bærer frugt.

#### Lignelsen om lyset i stagen

**16** Ingen tænder et lys og skjuler det med et kar eller stiller det ind under en bænk, men man sætter det i en stage, så de, der kommer ind, kan se lyset. **17** For der er intet skjult, som ikke skal blive synligt, og intet gemt bort, som ikke skal blive kendt og komme frem i lyset. **18** Se derfor til, hvordan I hører! For den, der har, til ham skal der gives; og den, der ikke har, fra ham skal selv det tages, som han mener at have.«

#### Jesu sande slægtninge

**19** Jesu mor og brødre kom til ham, men de kunne ikke nå hen til ham for folkeskaren, **20** og der gik bud ind til ham: »Din mor og dine brødre står udenfor og vil se dig.« **21** Men han svarede dem: »Min mor og mine brødre, det er dem, der hører Guds ord og handler efter det.«

#### Stormen på søen

**22** En dag gik Jesus om bord i en båd sammen med sine disciple, og han sagde til dem: »Lad os tage over til den anden bred af søen.« De lagde så fra land. **23** Mens de sejlede, faldt han i søvn. En hvirvelstorm fór ned over søen, og de tog vand ind og var i fare. **24** De gik da hen og vækkede ham og sagde: »Mester, Mester! Vi går under!« Han rejste sig og truede ad stormen og bølgerne; de lagde sig, og det blev blikstille. **25** Men han sagde til dem: »Hvor er jeres tro?« Forfærdede og forundrede sagde de til hinanden: »Hvem er dog han, siden han kan befale over både storm og sø, og de adlyder ham?«

#### Den besatte i gerasenernes land

**26** De sejlede nu ind til gerasenernes land, der ligger over for Galilæa. **27** Da Jesus var gået i land, kom der en mand fra byen hen imod ham; han var besat af dæmoner, og i lang tid havde han ikke haft tøj på og ikke boet i et hus, men i gravhulerne. **28** Da han fik øje på Jesus, skreg han op, kastede sig ned foran ham og råbte højt: »Hvad har jeg med dig at gøre, Jesus, du Gud den Højestes søn! Jeg bønfalder dig: Pin mig ikke!« **29** Jesus havde nemlig befalet den urene ånd at fare ud af manden, for den havde i lange tider herset med ham, og man havde bundet ham med lænker og fodjern og holdt vagt over ham, men han havde sprængt lænkerne og var af dæmonen blevet drevet ud i ødemarken. **30** Jesus spurgte ham: »Hvad er dit navn?« »Legion,« svarede han, for der var faret mange dæmoner i ham. **31** Og de bad Jesus om ikke at befale dem at fare ned i afgrunden.

**32** Dér på bjerget gik der en stor flok svin og fandt føde; og dæmonerne bad ham om at få lov til at fare i svinene. Det gav han dem lov til. **33** Og dæmonerne fór ud af manden og ind i svinene; og flokken styrtede ud over skrænten ned i søen og druknede. **34** Men da svinehyrderne så, hvad der var sket, løb de deres vej og fortalte om det i byen og på landet. **35** Og folk kom ud for at se det, der var sket, og da de kom hen til Jesus og fandt den mand, som dæmonerne var faret ud af, siddende ved Jesu fødder, påklædt og ved sin fulde fornuft, blev de grebet af frygt. **36** De, der havde set, hvordan den dæmonbesatte var blevet frelst, fortalte dem så om det. **37** Og alle folk fra gerasenernes egn bad Jesus om at forsvinde, for de var grebet af stor frygt. Han gik så om bord i en båd for at vende tilbage, **38** og manden, som dæmonerne var faret ud af, bad Jesus, om han måtte komme med ham. Men Jesus sendte ham bort og sagde: **39** »Vend hjem, og fortæl om alt det, Gud har gjort mod dig.« Så gik han hen og prædikede i hele byen om alt det, Jesus havde gjort mod ham.

#### Helbredelsen af Jairus' datter og af kvinden med blødninger

**40** Da Jesus kom tilbage, tog skaren imod ham, for alle havde ventet på ham. **41** Så kom der en mand, som hed Jairus; han var synagogeforstander. Han faldt ned for Jesu fødder og bad ham om at gå med hjem, **42** for hans eneste datter lå for døden; hun var omkring tolv år. Mens Jesus var på vej derhen, trængtes skarerne omkring ham.

**43** Men der var en kvinde, som i tolv år havde lidt af blødninger, og selv om hun havde brugt alt, hvad hun ejede, på læger, kunne hun ikke helbredes af nogen. **44** Hun nærmede sig Jesus bagfra og rørte ved kvasten på hans kappe, og straks ophørte hendes blødninger. **45** Jesus sagde: »Hvem var det, som rørte ved mig?« Da ingen ville være ved det, sagde Peter: »Mester, folk trænges jo om dig, og de skubber.« **46** Men Jesus sagde: »Der var en, som rørte ved mig, for jeg mærkede, at der udgik en kraft fra mig.« **47** Da kvinden så, at det ikke var forblevet ubemærket, kom hun skælvende frem, og hun faldt ned for ham og fortalte i hele folkets påhør, hvorfor hun havde rørt ved ham, og hvordan hun straks var blevet helbredt. **48** Han sagde til hende: »Datter, din tro har frelst dig. Gå bort med fred!«

**49** Endnu mens han talte, kommer der én fra synagogeforstanderens hus og siger: »Din datter er død. Gør ikke Mesteren mere ulejlighed.« **50** Men da Jesus hørte det, sagde han til ham: »Frygt ikke, tro kun, så vil hun blive frelst.« **51** Da han kom til huset, tillod han kun Peter og Johannes og Jakob og barnets far og mor at gå med ind. **52** Alle græd og jamrede over pigen. Men han sagde: »Græd ikke, for hun er ikke død, hun sover.« **53** De lo ad ham, for de vidste, at hun var død; **54** men han tog hendes hånd og råbte: »Pige, rejs dig op!« **55** Da vendte hendes ånd tilbage, hun stod straks op, og han gav dem besked om at give hende noget at spise. **56** Og hendes forældre blev ude af sig selv, men han forbød dem at sige til nogen, hvad der var sket.

### Luk 9

#### Udsendelsen af de tolv

**1** Jesus kaldte de tolv sammen og gav dem magt og myndighed over alle dæmoner og til at helbrede sygdomme. **2** Så sendte han dem ud for at prædike Guds rige og helbrede de syge, **3** og han sagde til dem: »Tag ikke noget med jer på rejsen, hverken stav eller taske eller brød eller penge, heller ikke to kjortler hver. **4** Når I kommer ind i et hus, så bliv boende dér, og rejs videre derfra. **5** Men vil de ikke tage imod jer, så forlad den by og ryst støvet af jeres fødder som et vidnesbyrd imod dem.« **6** Så begav de sig af sted og gik fra landsby til landsby, og de forkyndte evangeliet og helbredte overalt.

#### Herodes' forundring over Jesus

**7** Landsfyrsten Herodes hørte om alt det, som skete, og han vidste ikke, hvad han skulle tro, for nogle sagde, at Johannes var stået op fra de døde, **8** andre, at Elias havde vist sig, og andre igen, at en af de gamle profeter var opstået. **9** Men Herodes sagde: »Johannes har jeg ladet halshugge. Hvem er så han, som jeg hører sådanne ting om?« Og han ville gerne møde ham.

#### Bespisningen af de fem tusind

**10** Da apostlene vendte tilbage, fortalte de Jesus om alt det, de havde gjort. Han tog dem så med og trak sig tilbage til en by ved navn Betsajda for at være alene. **11** Men skarerne opdagede det og fulgte efter ham, og han tog imod dem og talte til dem om Guds rige, og han helbredte dem, der trængte til hjælp. **12** Da dagen var ved at gå på hæld, kom de tolv hen til ham og sagde: »Send skaren bort, så de kan gå hen til landsbyerne og gårdene heromkring og finde et sted at tage ind og få noget at spise. Her er vi jo på et øde sted.« **13** Men han svarede dem: »Giv I dem noget at spise!« De sagde: »Vi har ikke mere end fem brød og to fisk, hvis vi da ikke skal gå hen og købe mad til alle disse mennesker.« **14** Der var nemlig omkring fem tusind mænd. Men han sagde til sine disciple: »Få dem til at sætte sig ned i grupper på omkring halvtreds hver.« **15** Det gjorde de og fik alle til at sætte sig. **16** Og han tog de fem brød og de to fisk, så op mod himlen og velsignede dem, brød dem og gav disciplene dem, for at de skulle dele ud til skaren. **17** Og alle spiste og blev mætte, og de stykker, de fik tilovers, blev samlet sammen, tolv kurve i alt.

#### Peters bekendelse

**18** Og det skete, da Jesus havde trukket sig tilbage for at bede, og disciplene var sammen med ham, at han spurgte dem: »Hvem siger skarerne, at jeg er?« **19** De svarede: »Johannes Døber, men andre siger Elias, og andre igen, at en af de gamle profeter er opstået.« **20** Så spurgte han dem: »Men I, hvem siger I, at jeg er?« Peter svarede: »Guds salvede.«

#### Jesus forudsiger sin død og opstandelse

**21** Han forbød dem strengt at sige dette til nogen **22** og sagde: »Menneskesønnen skal lide meget og forkastes af de ældste og ypperstepræsterne og de skriftkloge og slås ihjel og opstå på den tredje dag.«

#### Om efterfølgelse

**23** Og henvendt til alle sagde Jesus: »Hvis nogen vil følge efter mig, skal han fornægte sig selv og daglig tage sit kors op og følge mig. **24** For den, der vil frelse sit liv, skal miste det; men den, der mister sit liv på grund af mig, skal frelse det. **25** For hvad hjælper det et menneske at vinde hele verden, men miste sig selv eller bøde med sig selv? **26** For den, der skammer sig ved mig og mine ord, skal Menneskesønnen skamme sig ved, når han kommer i sin og Faderens og de hellige engles herlighed. **27** Sandelig siger jeg jer: Nogle af dem, der står her, skal ikke smage døden, før de ser Guds rige.«

#### Forklarelsen på bjerget

**28** Omtrent otte dage efter at Jesus havde sagt dette, skete det, at han tog Peter og Johannes og Jakob med sig og gik op på bjerget for at bede. **29** Mens han bad, ændrede hans ansigt udseende, og hans klæder blev blændende hvide. **30** Og se, to mænd talte med ham; det var Moses og Elias, **31** der kom til syne i herlighed og talte om den udgang, han skulle opfylde i Jerusalem. **32** Peter og de, som var sammen med ham, var blevet overvældet af søvn; men da de vågnede op, så de hans herlighed og de to mænd, der stod sammen med ham. **33** Da disse skulle til at forlade ham, sagde Peter til Jesus: »Mester, det er godt, at vi er her. Lad os bygge tre hytter, én til dig og én til Moses og én til Elias.« Men han vidste ikke, hvad det var, han sagde. **34** Mens han sagde det, kom der en sky og overskyggede dem, og de blev forfærdede, da de kom ind i skyen. **35** Og der lød en røst fra skyen: »Det er min udvalgte søn. Hør ham!« **36** Og da røsten lød, var kun Jesus at se. Disciplene tav stille med det; og de fortalte dengang ingen noget om det, de havde set.

#### Helbredelsen af drengen med den urene ånd

**37** Dagen efter, da de var kommet ned fra bjerget, mødte Jesus en stor skare, **38** og en mand i skaren råbte: »Mester, jeg beder dig, se til min søn, for han er den eneste, jeg har. **39** En ånd tager fat i ham, og pludselig skriger han op, og den river i ham, så fråden står ham om munden, og den mishandler ham næsten hele tiden. **40** Jeg har bedt dine disciple om at drive den ud, men det kunne de ikke.« **41** Jesus udbrød: »Du vantro og forvildede slægt, hvor længe skal jeg være hos jer og holde jer ud? Kom herhen med din søn!« **42** Endnu mens han var på vej derhen, rev og sled dæmonen voldsomt i ham. Men Jesus truede ad den urene ånd og helbredte drengen og gav ham tilbage til hans far. **43** Og alle blev overvældet af Guds storhed.

#### Jesus forudsiger sin lidelse

Mens alle undrede sig over alt det, han gjorde, sagde han til sine disciple: **44** »Læg jer disse ord på sinde: Menneskesønnen skal overgives i menneskers hænder.« **45** Men de forstod ikke, hvad han sagde; det var skjult for dem, så de ikke kunne fatte det, og de var bange for at spørge ham om dette ord.

#### Den største og den mindste

**46** Men der opstod den tanke iblandt dem, hvem af dem der mon var den største. **47** Da Jesus kendte denne tanke i deres hjerte, tog han et lille barn, stillede det ved siden af sig **48** og sagde til dem: »Den, der tager imod dette barn i mit navn, tager imod mig; og den, der tager imod mig, tager imod ham, som har sendt mig. For den, der er den mindste blandt jer alle, han er stor.«

#### Imod jer eller for jer

**49** Johannes sagde: »Mester, vi har set en uddrive dæmoner i dit navn, og vi prøvede at hindre ham i det, fordi han ikke følges med os.« **50** Men Jesus svarede ham: »I må ikke hindre ham, for den, der ikke er imod jer, er for jer.«

#### De ugæstfrie samaritanere

**51** Da tiden var ved at være inde, til at Jesus skulle optages til himlen, vendte han sig mod Jerusalem som målet for sin rejse. **52** Han sendte nogle sendebud i forvejen; de gik af sted og kom ind i en samaritansk landsby for at forberede hans ankomst. **53** Men dér ville de ikke tage imod ham, fordi han var på vej mod Jerusalem. **54** Da disciplene Jakob og Johannes så det, spurgte de: »Herre, vil du have, at vi skal sige, at der skal falde ild ned fra himlen og fortære dem?« **55** Men han vendte sig om og satte dem i rette. **56** Så gik de til en anden landsby.

#### Efterfølgelsens vilkår

**57** Mens de var undervejs, var der en, der sagde til ham: »Jeg vil følge dig, hvor du end går hen.« **58** Jesus sagde til ham: »Ræve har huler, og himlens fugle har reder, men Menneskesønnen har ikke et sted at hvile sit hoved.« **59** Og Jesus sagde til en anden: »Følg mig!« Men han svarede: »Herre, giv mig lov til først at gå hen og begrave min far.« **60** Men Jesus sagde til ham: »Lad de døde begrave deres døde, men gå du ud og forkynd Guds rige.« **61** Og en anden sagde: »Jeg vil følge dig, Herre, men giv mig lov til først at tage afsked med dem derhjemme.« **62** Jesus sagde til ham: »Ingen, der lægger sin hånd på ploven og ser sig tilbage, er egnet for Guds rige.«

### Luk 10

#### Udsendelsen af de tooghalvfjerds

**1** Derefter udpegede Herren tooghalvfjerds andre og sendte dem i forvejen, to og to, til alle de byer og steder, hvor han selv agtede sig hen. **2** Han sagde til dem: »Høsten er stor, men arbejderne få. Bed derfor høstens herre om at sende arbejdere ud til sin høst. **3** Gå! Se, jeg sender jer ud som lam blandt ulve. **4** Tag ikke pung med, ikke taske, ikke sko, og hils ikke på nogen undervejs. **5** Når I kommer ind i et hus, skal I først sige: Fred være med dette hus! **6** Og bor der et fredens barn dér, skal jeres fred hvile over det, men hvis ikke, skal den vende tilbage til jer. **7** Bliv boende i det hus, spis og drik, hvad de byder jer, for en arbejder er sin løn værd. Flyt ikke fra hus til hus. **8** Og når I kommer til en by, og man tager imod jer, spis så, hvad der sættes frem for jer. **9** Helbred de syge i byen og sig til dem: Guds rige er kommet nær til jer. **10** Men når I kommer til en by og man ikke tager imod jer, gå så ud på gaderne og råb: **11** Selv det støv fra jeres by, som hænger ved vore fødder, kan I beholde – vi børster det af; men det skal I vide: Guds rige er kommet nær! **12** Jeg siger jer: På dommedag skal det gå Sodoma tåleligere end den by.

#### Veråb over Galilæas byer

**13** Ve dig, Korazin! Ve dig, Betsajda! For hvis de mægtige gerninger, der er sket i jer, var sket i Tyrus og Sidon, havde de for længst omvendt sig og siddet i sæk og aske. **14** Men det skal gå Tyrus og Sidon tåleligere ved dommen end jer. **15** Og du, Kapernaum, skal du ophøjes til himlen? I dødsriget skal du styrtes ned! **16** Den, der hører jer, hører mig, og den, der forkaster jer, forkaster mig. Men den, der forkaster mig, forkaster ham, som har udsendt mig.«

#### De tooghalvfjerds vender tilbage

**17** De tooghalvfjerds vendte glade tilbage og fortalte: »Herre, selv dæmonerne adlyder os i dit navn.« **18** Da sagde han til dem: »Jeg så Satan falde ned fra himlen som et lyn. **19** Se, jeg har givet jer magt til at træde på slanger og skorpioner og magt over hele fjendens styrke, og intet vil kunne skade jer. **20** Dog, glæd jer ikke over, at ånderne adlyder jer; men glæd jer over, at jeres navne er indskrevet i himlene.«

#### Jesu fryderåb

**21** I samme stund jublede Jesus i Helligånden og sagde: »Jeg priser dig, fader, himlens og jordens Herre, fordi du har skjult dette for vise og forstandige og åbenbaret det for umyndige; ja, fader, for således var det din vilje. **22** Alt har min fader overgivet mig, og ingen ved, hvem Sønnen er, undtagen Faderen, og ingen ved, hvem Faderen er, undtagen Sønnen og den, som Sønnen vil åbenbare ham for.«

**23** Så vendte han sig til disciplene og sagde til dem alene: »Salige er de øjne, som ser det, I ser. **24** For jeg siger jer: Mange profeter og konger har ønsket at se det, I ser, og fik det ikke at se, og at høre det, I hører, og fik det ikke at høre.«

#### Lignelsen om den barmhjertige samaritaner

**25** Da rejste en lovkyndig sig og ville sætte Jesus på prøve og spurgte ham: »Mester, hvad skal jeg gøre for at arve evigt liv?« **26** Han sagde til ham: »Hvad står der i loven? Hvad læser du dér?« **27** Manden svarede: »Du skal elske Herren din Gud af hele dit hjerte og af hele din sjæl og af hele din styrke og af hele dit sind, og din næste som dig selv.« **28** Jesus sagde: »Du har svaret rigtigt. Gør det, så skal du leve.« **29** Men han ville retfærdiggøre sig selv og spurgte Jesus: »Hvem er så min næste?« **30** Jesus svarede og sagde: »En mand var på vej fra Jerusalem ned til Jeriko og faldt i hænderne på røvere. De trak tøjet af ham og slog ham, så gik de og lod ham ligge halvdød. **31** Tilfældigvis kom en præst den samme vej; han så manden, men gik forbi. **32** Det samme gjorde en levit, der kom til stedet; også han så ham og gik forbi. **33** Men en samaritaner, som var på rejse, kom hen til ham, og han fik medynk med ham, da han så ham. **34** Han gik hen og hældte olie og vin i hans sår og forbandt dem, løftede ham op på sit ridedyr og bragte ham til et herberg og sørgede for ham. **35** Næste dag tog han to denarer frem, gav værten dem og sagde: Sørg for ham, og hvad mere du lægger ud, vil jeg betale dig, når jeg kommer tilbage. **36** Hvem af disse tre synes du var en næste for ham, der faldt i røvernes hænder?« **37** Den lovkyndige svarede: »Han, som viste ham barmhjertighed.« Og Jesus sagde: »Gå du hen og gør ligeså!«

#### Martha og Maria

**38** Mens de var på vandring, kom Jesus engang ind i en landsby, og en kvinde ved navn Martha tog imod ham. **39** Hun havde en søster, som hed Maria; hun satte sig ved Herrens fødder og lyttede til hans ord. **40** Men Martha var travlt optaget af at sørge for ham. Hun kom hen og sagde: »Herre, er du ligeglad med, at min søster lader mig være alene om at sørge for dig? Sig dog til hende, at hun skal hjælpe mig.« **41** Men Herren svarede hende: »Martha, Martha! Du gør dig bekymringer og er urolig for mange ting. **42** Men ét er fornødent. Maria har valgt den gode del, og den skal ikke tages fra hende.«

### Luk 11

#### Fadervor

**1** Og det skete, da han var et sted og bad, at en af disciplene sagde til ham, da han holdt op med at bede: »Herre, lær os at bede, ligesom Johannes lærte sine disciple det.« **2** Han sagde til dem: »Når I beder, skal I sige:
      *Fader!
      Helliget blive dit navn,
      komme dit rige;*
      **3** *giv os hver dag vort daglige brød,*
      **4** *og forlad os vore synder,
      for også vi forlader selv enhver, som er skyldig over for os,
      og led os ikke ind i fristelse.«*

#### Om bønhørelse

**5** Han sagde også til dem: »Hvis en af jer har en ven og midt om natten går hen til ham og siger: Kære ven, lån mig tre brød, **6** for en ven af mig er kommet rejsende, og jeg har ikke noget at byde ham, **7** og han så svarer derindefra: Spar mig for det besvær! Døren er allerede låst, og mine børn og jeg selv er gået i seng. Jeg kan ikke stå op og give dig noget **8** – jeg siger jer: Selv om han ikke står op og giver ham noget for venskabs skyld, vil han dog på grund af hans påtrængenhed rejse sig og give ham, hvad han har brug for. **9** Jeg siger jer: Bed, så skal der gives jer; søg, så skal I finde; bank på, så skal der lukkes op for jer. **10** For enhver, som beder, får; og den, der søger, finder; og den, der banker på, lukkes der op for.

**11** Hvilken far iblandt jer vil give sin søn en slange, når han beder ham om en fisk, **12** eller give ham en skorpion, når han beder om et æg? **13** Når da I, som er onde, kan give jeres børn gode gaver, hvor meget snarere vil så ikke Faderen i himlen give Helligånden til dem, der beder ham!«

#### Jesus og Beelzebul

**14** Engang var han ved at uddrive en dæmon, som var stum. Da dæmonen var faret ud, begyndte den stumme at tale, og folkeskarerne undrede sig. **15** Men nogle af dem sagde: »Det er ved dæmonernes fyrste, Beelzebul, at han uddriver dæmonerne.« **16** Andre ville sætte ham på prøve og krævede et tegn fra himlen af ham. **17** Men da Jesus kendte deres tanker, sagde han til dem: »Ethvert rige i splid med sig selv lægges øde, og hus falder over hus. **18** Hvis nu også Satan er kommet i splid med sig selv, hvordan kan hans rige så bestå? I siger jo, at jeg uddriver dæmonerne ved Beelzebul. **19** Men hvis jeg driver dæmonerne ud ved Beelzebul, ved hvem uddriver jeres egne folk dem så? Derfor skal de være jeres dommere. **20** Men hvis det er ved Guds finger, at jeg driver dæmonerne ud, så er Guds rige jo kommet til jer.

**21** Når en stærk mand fuldt bevæbnet vogter sin gård, kan hans ejendele være i fred. **22** Men kommer der en, der er stærkere, og overvinder ham, tager han straks alle de våben, som den anden havde sat sin lid til, og fordeler byttet. **23** Den, der ikke er med mig, er imod mig, og den, der ikke samler med mig, spreder.

#### Den urene ånd vender tilbage

**24** Når den urene ånd er drevet ud af et menneske, flakker den om i øde egne og søger hvile, men uden at finde den. Så siger den: Jeg vil vende tilbage til mit hus, som jeg er drevet ud af. **25** Og når den kommer, finder den det fejet og prydet. **26** Så går den ud og tager syv andre ånder med, værre end den selv, og de kommer og flytter ind dér. Og det sidste bliver værre for det menneske end det første.«

#### At høre Guds ord og bevare det

**27** Mens han sagde det, var der en kvinde i skaren, der råbte: »Saligt er det moderliv, som bar dig, og de bryster, du diede!« **28** Men han svarede: »Javist! Salige er de, som hører Guds ord og bevarer det!«

#### Jonastegnet

**29** Da skarerne stimlede sammen, begyndte Jesus at tale: »Denne slægt er en ond slægt. Den kræver tegn, men den skal ikke få andet tegn end Jonastegnet. **30** For som Jonas blev et tegn for dem i Nineve, sådan skal Menneskesønnen også blive det for denne slægt. **31** Sydens dronning skal opstå ved dommen sammen med dem, der hører denne slægt til, og dømme dem, for hun kom fra jordens fjerneste egne for at lytte til Salomos visdom, og se, her er mere end Salomo. **32** Og mænd fra Nineve skal opstå ved dommen sammen med denne slægt og dømme den, for de omvendte sig ved Jonas' prædiken, og se, her er mere end Jonas.

#### Legemets lys

**33** Ingen tænder et lys og sætter det ned i kælderen eller ind under en skæppe; man sætter det i en stage, så de, der kommer ind, kan se lyset. **34** Dit øje er legemets lys. Når dit øje er klart, er også hele dit legeme lyst; men er det mat, er også dit legeme mørkt. **35** Se derfor til, at lyset i dig ikke er mørke! **36** Hvis altså hele dit legeme er lyst og ingen del mørk, så vil det være helt lyst, som når lysets stråler skinner på dig.«

#### Veråb over farisæerne og de skriftkloge

**37** Mens han talte, indbød en farisæer ham til at spise hos sig, og Jesus gik ind og satte sig til bords. **38** Farisæeren undrede sig, da han så, at han ikke vaskede sig før måltidet. **39** Men Herren sagde til ham:

»I farisæere renser bæger og fad udenpå, men indeni er I fulde af rovlyst og ondskab. **40** Tåber! Han, som har skabt det ydre, skabte han ikke også det indre? **41** Men giv det, der er indeni, som almisse; så er alting rent for jer. **42** Ve jer, farisæere! I giver tiende af mynte og rude og af alle slags grønsager, men kommer let om ved ret og kærlighed til Gud. Det ene skal gøres og det andet ikke forsømmes. **43** Ve jer, farisæere! I holder af at sidde øverst i synagogen og lade jer hilse på torvet. **44** Ve jer! I er som grave, der ikke er afmærkede, og som folk går hen over uden at vide det.«

**45** Da sagde en af de lovkyndige: »Mester, ved at sige sådan krænker du også os.« **46** Han svarede: »Ve også jer, I lovkyndige! I læsser byrder på mennesker, som ikke er til at bære, men selv rører I dem ikke med en lillefinger. **47** Ve jer! I bygger gravmæler over profeterne, men det var jeres fædre, som slog dem ihjel. **48** Altså er I vidner om jeres fædres gerninger og bifalder dem; for de slog dem ihjel, og I bygger gravmæler over dem. **49** Derfor har også Guds visdom sagt: ›Jeg vil sende profeter og apostle til dem, og nogle af dem vil de slå ihjel og forfølge, **50** så at denne slægt kan kræves til regnskab for alle profeternes blod, der er udgydt, fra verden blev grundlagt, **51** lige fra Abels blod til blodet af Zakarias, som blev dræbt mellem alteret og templet.‹ Ja, jeg siger jer: Denne slægt skal kræves til regnskab for det. **52** Ve jer, I lovkyndige! I har taget kundskabens nøgle. Selv er I ikke gået ind, og dem, der ville ind, har I hindret i det.«

**53** Da han gik bort derfra, begyndte de skriftkloge og farisæerne at trænge hårdt ind på ham og udspørge ham om mange ting, **54** mens de lurede på ham for at fange ham i noget af det, han svarede.

### Luk 12

#### Advarsel mod hykleri

**1** Da folk havde samlet sig i tusindtal, så de var ved at træde hinanden ned, begyndte Jesus at tale, først til sine disciple: »Tag jer i agt for farisæernes surdej, deres hykleri. **2** Der er intet hemmeligt, som ikke skal åbenbares, og intet skjult, som ikke skal blive kendt. **3** Derfor: Hvad I har sagt i mørket, skal blive hørt i lyset, og hvad I inde i kamrene har hvisket folk i ørerne, skal prædikes ud fra tagene.

#### Opmuntring til frygtløshed

**4** Og jeg siger til jer, mine venner: Frygt ikke dem, der slår legemet ihjel og derefter ikke er i stand til at gøre mere. **5** Jeg vil vise jer, hvem I skal frygte: Frygt ham, som efter at have slået ihjel har magt til at kaste i Helvede. Ja, jeg siger jer: Ham skal I frygte. **6** Sælges ikke fem spurve for to skilling? Og ikke én af dem er glemt af Gud. **7** Ja, selv alle jeres hovedhår er talt. Frygt ikke, I er mere værd end mange spurve.

**8** Jeg siger jer: Enhver, som kendes ved mig over for mennesker, vil Menneskesønnen også kendes ved over for Guds engle. **9** Men den, der fornægter mig over for mennesker, vil også blive fornægtet over for Guds engle. **10** Enhver, som taler et ord imod Menneskesønnen, får tilgivelse. Men den, der spotter Helligånden, får ikke tilgivelse. **11** Når de fremstiller jer i synagoger og for øvrigheder og myndigheder, så vær ikke bekymrede for, hvordan eller med hvad I skal forsvare jer, eller hvad I skal sige. **12** For Helligånden vil i samme stund lære jer, hvad der skal siges.«

#### Lignelsen om den rige bonde

**13** En i skaren sagde til Jesus: »Mester, sig til min bror, at han skal skifte arven med mig.« **14** Men han svarede: »Menneske, hvem har sat mig til at dømme eller skifte mellem jer?« **15** Og han sagde til dem: »Se jer for og vær på vagt over for al griskhed, for et menneskes liv afhænger ikke af, hvad det ejer, selv om det har overflod.« **16** Og han fortalte dem en lignelse: »Der var en rig mand, hvis mark havde givet godt. **17** Han tænkte ved sig selv: Hvad skal jeg gøre? For jeg har ikke plads til min høst. **18** Så sagde han: Sådan vil jeg gøre: Jeg river mine lader ned og bygger nogle, som er større, og dér vil jeg samle alt mit korn og alt mit gods. **19** Og jeg vil sige til mig selv: Så, min ven, du har meget gods liggende, nok til mange år. Slå dig til ro, spis, drik og vær glad! **20** Men Gud sagde til ham: Din tåbe, i nat kræves dit liv af dig. Hvem skal så have alt det, du har samlet? **21** Sådan går det den, der samler sig skatte, men ikke er rig hos Gud.«

#### Om bekymringer

**22** Til sine disciple sagde han: »Derfor siger jeg jer: Vær ikke bekymrede for livet, hvordan I får noget at spise, eller for, hvordan I får tøj på kroppen. **23** Livet er jo mere end maden, og legemet mere end klæderne. **24** Læg mærke til ravnene; de sår ikke og høster ikke, de har hverken forrådskammer eller lade, og Gud giver dem føden. Hvor langt mere værd end fuglene er ikke I! **25** Hvem af jer kan lægge en dag til sit liv ved at bekymre sig? **26** Når I altså ikke engang formår det allermindste, hvorfor bekymrer I jer så for det øvrige? **27** Læg mærke til, hvordan liljerne gror; de arbejder ikke og spinder ikke. Men jeg siger jer, end ikke Salomo i al sin pragt var klædt som en af dem. **28** Klæder Gud således det græs, som står på marken i dag og i morgen kastes i ovnen, hvor meget snarere så ikke jer, I lidettroende! **29** Tænk ikke på, hvordan I får noget at spise og drikke, og vær ikke ængstelige. **30** Alt dette søger hedningerne i verden jo efter, men jeres fader ved, at I trænger til dette. **31** Søg derimod hans rige, så skal det andet gives jer i tilgift.

#### Skatten i himlen

**32** Frygt ikke, du lille hjord, for jeres fader har besluttet at give jer Riget. **33** Sælg jeres ejendele og giv almisse. Skaf jer punge, som ikke slides op, en uudtømmelig skat i himlene, hvor ingen tyv kommer, og intet møl ødelægger. **34** For hvor jeres skat er, dér vil også jeres hjerte være.

#### Årvågne tjenere

**35** I skal have kjortlen bundet op om lænderne og have lamperne tændt **36** og være som mennesker, der venter på, hvornår deres herre vil bryde op fra brylluppet, så de straks kan lukke op for ham, når han kommer og banker på. **37** Salige de tjenere, som herren finder vågne, når han kommer! Sandelig siger jeg jer: Han skal binde kjortlen op om sig og lade dem sætte sig til bords og selv komme og sørge for dem. **38** Om han så kommer i den anden eller tredje nattevagt – salige er de, hvis han finder dem vågne. **39** Men det ved I, at vidste husets herre, i hvilken time tyven kommer, så ville han forhindre, at nogen brød ind i hans hus. **40** Også I skal være rede, for Menneskesønnen kommer i den time, I ikke venter det.«

**41** Peter spurgte: »Herre, er det os, du taler om i denne lignelse, eller er det om alle?« **42** Herren svarede: »Hvem er da den tro og kloge forvalter, som af sin herre bliver sat til at give hans tjenestefolk mad i rette tid? **43** Salig den tjener, som hans herre finder i færd med at gøre det, når han kommer! **44** Ja, sandelig siger jeg jer: Han vil sætte ham til at forvalte alt, hvad han ejer. **45** Men hvis den tjener siger som så: Min herre lader vente på sig! og derpå giver sig til at slå karlene og pigerne og at spise og drikke og fylde sig, **46** så skal den tjeners herre komme en dag, han ikke venter, og i en time, han ikke kender, og hugge ham ned og lade ham dele skæbne med de utro. **47** Den tjener, som kender sin herres vilje, men ikke har forberedt eller gjort noget efter hans vilje, han skal have mange prygl. **48** Men den, som ikke kender den, og som har gjort noget, han fortjener straf for, han skal have få prygl. Enhver, som har fået meget, skal der kræves meget af. Og den, der har fået meget betroet, skal der forlanges så meget mere af.

#### Ikke fred, men splid

**49** Ild er jeg kommet for at kaste på jorden, og hvor ville jeg ønske, at den allerede havde fænget. **50** Men en dåb skal jeg døbes med, og hvor det knuger mig, indtil den er fuldendt. **51** Mener I, at jeg er kommet for at bringe fred på jorden? Nej, siger jeg, ikke fred, men splid. **52** Fra nu af vil fem i samme hus være i splid, tre mod to og to mod tre, **53** far i splid med søn, og søn med far, mor med datter, og datter med mor, svigermor med sin svigerdatter, og svigerdatter med sin svigermor.«

#### At tyde tidens tegn

**54** Han sagde også til skarerne: »Når I ser en sky trække op i vest, siger I straks: Der kommer regn! og det gør der. **55** Og når I ser, at det blæser fra syd, siger I: Det bliver varmt! og det bliver det. **56** I hyklere, jordens og himlens udseende forstår I at tyde; hvorfor forstår I så ikke at tyde denne tid? **57** Og hvorfor skønner I ikke ud fra jer selv, hvad der er det rette? **58** Når du er på vej til øvrigheden sammen med din modpart, så gør, hvad du kan, for at blive forligt med ham undervejs, så han ikke slæber dig for dommeren, og dommeren overgiver dig til fangevogteren, og fangevogteren kaster dig i fængsel. **59** Jeg siger dig: Du slipper ikke ud derfra, før du har betalt den sidste øre.«

### Luk 13

#### De dræbte galilæere og det sammenstyrtede tårn

**1** På den tid kom nogle og fortalte ham om de galilæere, hvis blod Pilatus havde blandet med blodet fra deres offerdyr. **2** Og han sagde til dem: »Mener I, at de var større syndere end alle andre galilæere, siden det gik dem sådan? **3** Nej, siger jeg, men hvis I ikke omvender jer, skal I alle omkomme ligesom de. **4** Eller de atten, som tårnet i Siloa styrtede ned over og dræbte – mener I, at de var mere skyldige end alle andre i Jerusalem? **5** Nej, siger jeg, men hvis I ikke omvender jer, skal I alle omkomme ligesom de.«

#### Lignelsen om figentræet uden frugt

**6** Så fortalte han denne lignelse: »En mand havde et figentræ, som var plantet i hans vingård, og han kom og ledte efter frugt på det, men fandt ingen. **7** Han sagde da til gartneren: I tre år er jeg nu kommet og har ledt efter frugt på dette figentræ uden at finde nogen. Hug det om! Hvorfor skal det stå og tage plads op til ingen nytte? **8** Men han svarede: Herre, lad det stå et år til, så skal jeg få gravet omkring det og givet det gødning. **9** Måske bærer det så frugt næste år. Hvis ikke, kan du hugge det om.«

#### Helbredelsen af den krumbøjede kvinde

**10** På en sabbat underviste Jesus i en af synagogerne. **11** Dér var der en kvinde, som i atten år havde været plaget af en sygdomsånd. Hun var krumbøjet og ude af stand til at rette sig helt op. **12** Da Jesus så hende, kaldte han på hende og sagde: »Kvinde, du er løst fra din sygdom.« **13** Han lagde hænderne på hende, og straks rettede hun sig op og priste Gud.

**14** Men synagogeforstanderen, som var vred over, at Jesus helbredte på en sabbat, sagde til skaren: »Seks dage er bestemt til arbejde, og på dem kan I derfor komme og lade jer helbrede, men ikke på sabbatten.« **15** Da svarede Herren ham: »I hyklere, vil ikke hver eneste af jer løse sin okse eller sit æsel fra krybben og trække dem hen og vande dem, selv om det er sabbat? **16** Men denne Abrahams datter, som Satan har holdt bundet i hele atten år, burde hun ikke løses af denne lænke på sabbatten?« **17** Da han sagde det, blev alle hans modstandere gjort til skamme, men hele skaren glædede sig over alt det herlige, han gjorde.

#### Lignelsen om sennepsfrøet og om surdejen

**18** Så sagde han: »Hvad ligner Guds rige? Hvad skal jeg sammenligne det med? **19** Det ligner et sennepsfrø, som en mand tog og såede i sin have, og det voksede op og blev et helt træ, og himlens fugle byggede rede i dets grene.«

**20** Han sagde også: »Hvad skal jeg sammenligne Guds rige med? **21** Det ligner en surdej, som en kvinde tog og kom i tre mål hvedemel, til det hele var gennemsyret.«

#### Den snævre port

**22** På sin vej mod Jerusalem vandrede han gennem byer og landsbyer og underviste. **23** Der var en, der spurgte ham: »Herre, er det kun nogle få, som bliver frelst?« Han svarede dem: **24** »Kæmp for at komme ind gennem den snævre port; for jeg siger jer: Mange skal stræbe efter at komme ind, men de vil ikke kunne. **25** Når husets herre først har rejst sig og lukket døren, og I stiller jer udenfor og banker på døren og råber: Herre, luk os ind! – så vil han svare jer: Jeg ved ikke, hvor I er fra. **26** Når I så siger: Vi har spist og drukket sammen med dig, og du har undervist i vore gader, **27** vil han svare: Jeg ved ikke, hvor I er fra. Bort fra mig, alle I, som øver uret! **28** Dér skal der være gråd og tænderskæren, når I ser Abraham og Isak og Jakob og alle profeterne i Guds rige, mens I selv kastes udenfor. **29** De skal komme fra øst og vest, fra nord og syd og sidde til bords i Guds rige. **30** Og da skal nogle af de sidste blive de første, og nogle af de første de sidste.«

#### Farisæernes advarsel mod Herodes

**31** I det samme kom der nogle farisæere og sagde til ham: »Bryd op og tag herfra, for Herodes vil slå dig ihjel.« **32** Men Jesus svarede: »Gå hen og sig til den ræv: Se, jeg uddriver dæmoner og foretager helbredelser i dag og i morgen, og den tredje dag er jeg ved målet. **33** Men i dag og i morgen og i overmorgen skal jeg vandre, for en profet kan ikke dræbes andre steder end i Jerusalem.

#### Dommen over Jerusalem

**34** Jerusalem, Jerusalem! du, som slår profeterne ihjel og stener dem, der er sendt til dig. Hvor ofte har jeg ikke villet samle dine børn, som en høne samler sine kyllinger under vingerne, men I ville ikke. **35** Se, jeres hus bliver overladt til jer selv. Jeg siger jer: I skal ikke se mig mere, før den dag kommer, da I siger: Velsignet være han, som kommer, i Herrens navn!«

### Luk 14

#### Helbredelsen af manden med vand i kroppen

**1** Engang på en sabbat var Jesus kommet ind for at spise hos en af de ledende farisæere, og de sad og holdt øje med ham. **2** Da stod der foran ham en mand, som led af vand i kroppen, **3** og Jesus spurgte de lovkyndige og farisæerne: »Er det tilladt at helbrede på sabbatten eller ej?« **4** Men de sagde ingenting. Så rørte han ved manden og helbredte ham og lod ham gå. **5** Derpå sagde han til dem: »Hvis en af jer har en søn eller en okse, som falder i en brønd, vil han så ikke straks trække dem op, selv om det er på en sabbat?« **6** Det kunne de ikke svare på.

#### Lignelsen om pladserne ved bordet

**7** Da Jesus lagde mærke til, hvordan de indbudte udvalgte sig de øverste pladser ved bordet, fortalte han dem en lignelse: **8** »Når du bliver indbudt til et bryllup, så sæt dig ikke øverst ved bordet. Måske er der indbudt en, der er fornemmere end du, **9** og så kommer han, der har indbudt jer begge, og siger til dig: Giv ham din plads! Så må du med skam indtage den nederste plads. **10** Nej, når du bliver indbudt, gå da hen og sæt dig på den nederste plads, så at han, der indbød dig, kan komme og sige: Min ven, sæt dig højere op! Så bliver du hædret i alle gæsternes påsyn. **11** For enhver, som ophøjer sig selv, skal ydmyges, og den, der ydmyger sig selv, skal ophøjes.« **12** Og til ham, der havde indbudt ham, sagde Jesus: »Når du indbyder til frokost eller til middag, så undlad at indbyde dine venner, dine brødre, dine slægtninge eller dine rige naboer, for at de ikke skal indbyde dig igen og gøre gengæld. **13** Nej, når du vil holde en fest, så indbyd fattige, vanføre, lamme og blinde. **14** Da skal du være salig, for de har ikke noget at give dig til gengæld. Men det vil blive gengældt dig ved de retfærdiges opstandelse.«

#### Lignelsen om det store festmåltid

**15** Efter at have hørt det sagde en af gæsterne til ham: »Salig er den, som sidder til bords i Guds rige!« **16** Jesus svarede: »Der var en mand, som ville holde et stort festmåltid og indbød mange. **17** Da festen skulle begynde, sendte han sin tjener ud for at sige til de indbudte: Kom, nu er alt rede! **18** Men de gav sig alle som én til at undskylde sig. Den første sagde til ham: Jeg har købt en mark og bliver nødt til at gå ud og se til den. Jeg beder dig, hav mig undskyldt. **19** En anden sagde: Jeg har købt fem par okser og skal ud at prøve dem. Jeg beder dig, hav mig undskyldt. **20** Og en tredje sagde: Jeg har lige giftet mig, og derfor kan jeg ikke komme. **21** Tjeneren kom tilbage og fortalte sin herre dette. Da blev husets herre vred og sagde til tjeneren: Gå straks ud på byens gader og stræder og hent de fattige, vanføre, blinde og lamme herind. **22** Og tjeneren meldte: Herre, det er sket, som du befalede, men der er stadig plads. **23** Så sagde herren til tjeneren: Gå ud på vejene og langs gærderne og nød dem til at komme, så mit hus kan blive fyldt. **24** For jeg siger jer: Ingen af de mænd, som var indbudt, skal smage mit måltid.«

#### Prisen for efterfølgelse

**25** Store skarer fulgtes med Jesus, og han vendte sig om og sagde til dem: **26** »Hvis nogen kommer til mig og ikke hader sin far og mor, hustru og børn, brødre og søstre, ja, sit eget liv, kan han ikke være min discipel. **27** Den, der ikke bærer sit kors og går i mit spor, kan ikke være min discipel. **28** Hvis en af jer vil bygge et tårn, sætter han sig så ikke først ned og beregner udgifterne for at se, om han har råd til at gøre det færdigt? **29** – for at man ikke skal se ham lægge en sokkel uden at kunne fuldføre det, så alle giver sig til at håne ham **30** og siger: Den mand begyndte at bygge, men kunne ikke fuldføre det! **31** Eller hvilken konge vil drage i krig mod en anden konge uden først at have sat sig ned for at overveje, om han med ti tusind mand er stærk nok til at møde ham, der kommer imod ham med tyve tusind? **32** Hvis ikke, sender han udsendinge for at forhøre sig om fredsbetingelserne, mens den anden endnu er langt borte. **33** Sådan kan ingen af jer være min discipel uden at give afkald på alt sit eget. **34** Salt er en god ting; men hvis selv saltet mister sin kraft, hvordan skal det da blive salt igen? **35** Det duer hverken til jord eller gødning; man smider det væk. Den, der har ører at høre med, skal høre!«

### Luk 15

#### Lignelsen om det mistede får og om den tabte mønt

**1** Alle toldere og syndere holdt sig nær til Jesus for at høre ham, **2** og farisæerne og de skriftkloge gav ondt af sig og sagde: »Den mand tager imod syndere og spiser sammen med dem.« **3** Men han fortalte dem denne lignelse: **4** »Hvis en af jer har hundrede får og mister et af dem, lader han så ikke de nioghalvfems blive i ødemarken og går ud efter det, han har mistet, indtil han finder det? **5** Og når han har fundet det, lægger han det glad på sine skuldre, **6** og når han kommer hjem, kalder han sine venner og naboer sammen og siger til dem: Glæd jer med mig, for jeg har fundet det får, jeg havde mistet. **7** Jeg siger jer: Sådan bliver der større glæde i himlen over én synder, der omvender sig, end over nioghalvfems retfærdige, som ikke har brug for omvendelse.

**8** Eller hvis en kvinde har ti drakmer og taber én af dem, tænder hun så ikke et lys og fejer i huset og leder ivrigt, lige til hun finder den? **9** Og når hun har fundet den, kalder hun sine veninder og nabokoner sammen og siger: Glæd jer med mig, for jeg har fundet den drakme, jeg havde tabt. **10** Sådan, siger jeg jer, bliver der glæde hos Guds engle over én synder, som omvender sig.«

#### Lignelsen om den fortabte søn

**11** Han sagde også: »En mand havde to sønner. **12** Den yngste sagde til faderen: Far, giv mig den del af formuen, som tilkommer mig. Så delte han sin ejendom imellem dem. **13** Nogle dage senere samlede den yngste alt sit sammen og rejste til et land langt borte. Der ødslede han sin formue bort i et udsvævende liv; **14** og da han havde sat det hele til, kom der en streng hungersnød i landet, og han begyndte at lide nød. **15** Han gik så hen og holdt til hos en af landets borgere, som sendte ham ud på sine marker for at passe svin, **16** og han ønskede kun at spise sig mæt i de bønner, som svinene åd, men ingen gav ham noget. **17** Da gik han i sig selv og tænkte: Hvor mange daglejere hos min far har ikke mad i overflod, og her er jeg ved at sulte ihjel. **18** Jeg vil bryde op og gå til min far og sige til ham: Far, jeg har syndet mod himlen og mod dig. **19** Jeg fortjener ikke længere at kaldes din søn; lad mig gå som en af dine daglejere.

**20** Så brød han op og kom til sin far. Mens han endnu var langt borte, så hans far ham, og han fik medynk med ham og løb hen og faldt ham om halsen og kyssede ham. **21** Sønnen sagde til ham: Far, jeg har syndet mod himlen og mod dig. Jeg fortjener ikke længere at kaldes din søn. **22** Men faderen sagde til sine tjenere: Skynd jer at komme med den fineste festdragt og giv ham den på, sæt en ring på hans hånd og giv ham sko på fødderne, **23** og kom med fedekalven, slagt den, og lad os spise og feste. **24** For min søn her var død, men er blevet levende igen, han var fortabt, men er blevet fundet. Så gav de sig til at feste.

**25** Men den ældste søn var ude på marken. Da han var på vej hjem og nærmede sig huset, hørte han musik og dans, **26** og han kaldte på en af karlene og spurgte, hvad der var på færde. **27** Han svarede: Din bror er kommet, og din far har slagtet fedekalven, fordi han har fået ham tilbage i god behold. **28** Da blev han vred og ville ikke gå ind. Hans far gik så ud og bad ham komme ind. **29** Men han svarede sin far: Nu har jeg tjent dig i så mange år og aldrig overtrådt et eneste af dine bud; men mig har du ikke givet så meget som et kid, så jeg kunne feste med mine venner. **30** Men din søn dér, som har ødslet din ejendom bort sammen med skøger – da han kom, slagtede du fedekalven til ham. **31** Faderen svarede: Mit barn, du er altid hos mig, og alt mit er dit. **32** Men nu burde vi feste og være glade, for din bror her var død, men er blevet levende igen, han var fortabt, men er blevet fundet.«

### Luk 16

#### Lignelsen om den uærlige godsforvalter

**1** Jesus sagde også til disciplene: »Der var en rig mand, som havde en godsforvalter; om ham fik han underhånden at vide, at han ødslede hans ejendom bort. **2** Så tilkaldte han forvalteren og spurgte: Hvad er det, jeg hører om dig? Aflæg regnskab for din forvaltning, for du kan ikke længere være forvalter. **3** Men forvalteren spurgte sig selv: Hvad skal jeg gøre, nu da min herre tager min stilling fra mig? Grave har jeg ikke kræfter til, tigge skammer jeg mig ved. **4** Nu ved jeg, hvad jeg vil gøre, for at folk skal tage imod mig i deres huse, når jeg bliver sat fra bestillingen. **5** Han kaldte så sin herres skyldnere til sig én for én og spurgte den første: Hvor meget skylder du min herre? **6** Hundrede ankre olie, svarede han. Forvalteren sagde: Her er dit gældsbevis, sæt dig straks ned og skriv halvtreds! **7** Derefter spurgte han en anden: Og du, hvor meget skylder du? Hundrede tønder hvede, svarede han. Til ham sagde forvalteren: Her er dit gældsbevis, skriv firs!«

**8** Og Herren roste den uærlige forvalter, fordi han havde handlet klogt. For denne verdens børn handler langt klogere over for deres egne, end lysets børn gør. **9** »Jeg siger jer: Skaf jer venner ved hjælp af den uærlige mammon, for at de, når den slipper op, kan tage imod jer i de evige boliger. **10** Den, der er tro i det små, er også tro i det store. Den, der er uærlig i det små, er også uærlig i det store. **11** Hvis I altså ikke har været tro med uærlig mammon, hvem vil så betro jer noget, som er af sand værdi? **12** Og hvis I ikke har været tro med andres ejendom, hvem vil så give jer noget at eje selv? **13** Ingen slave kan tjene to herrer. Han vil enten hade den ene og elske den anden eller holde sig til den ene og ringeagte den anden. I kan ikke tjene både Gud og mammon.«

#### Loven og Guds rige

**14** Alt det hørte de pengeglade farisæere, og de gjorde nar af ham. **15** Da sagde han til dem: »I stiller jer an som retfærdige over for mennesker, men Gud kender jeres hjerte. For det, som sættes højt af mennesker, er afskyeligt i Guds øjne. **16** Loven og profeterne havde deres tid indtil Johannes. Siden da forkyndes Guds rige, og alle og enhver trænger ind i det. **17** Men himmel og jord skal snarere forgå end en eneste tøddel af loven falde væk. **18** Enhver, som skiller sig fra sin hustru og gifter sig med en anden, begår ægteskabsbrud, og den, der gifter sig med en fraskilt kvinde, begår ægteskabsbrud.

#### Lignelsen om den rige mand og Lazarus

**19** Der var en rig mand, som klædte sig i purpur og fint linned og hver dag levede i fest og pragt. **20** Men en fattig mand ved navn Lazarus lå ved hans port, fuld af sår, **21** og ønskede kun at spise sig mæt i det, der faldt fra den riges bord, og hundene kom tilmed og slikkede hans sår. **22** Så døde den fattige, og han blev af englene båret hen i Abrahams skød. Også den rige døde og blev begravet. **23** Da han slog øjnene op i dødsriget, hvor han pintes, ser han Abraham langt borte og Lazarus i hans skød. **24** Fader Abraham! råbte han, forbarm dig over mig og send Lazarus, så han kan dyppe spidsen af sin finger i vand og læske min tunge, for jeg pines i disse luer. **25** Men Abraham svarede: Barn, husk på, at du fik dit gode, mens du levede, og Lazarus på samme måde det onde; nu trøstes han her, mens du pines. **26** Desuden er der lagt en dyb kløft mellem os og jer, for at de, som vil herfra over til jer, ikke skal kunne det, og de heller ikke skal komme over til os derovrefra. **27** Da sagde han: Så beder jeg dig, fader, at du vil sende ham til min fars hus, **28** for jeg har fem brødre, for at han kan advare dem, så ikke også de kommer til dette pinested. **29** Men Abraham svarede: De har Moses og profeterne, dem kan de høre. **30** Nej, fader Abraham! sagde han, men kommer der en til dem fra de døde, vil de omvende sig. **31** Abraham svarede: Hvis de ikke hører Moses og profeterne, vil de heller ikke lade sig overbevise, selv om en står op fra de døde.«

### Luk 17

#### Om at bringe til fald og om at tilgive

**1** Jesus sagde til sine disciple: »Det kan ikke undgås, at der kommer fald, men ve den, der bliver årsag til det. **2** Det var bedre for ham at have en møllesten hængt om halsen og være kastet i havet, end at han bringer én af disse små til fald. **3** Tag jer i agt! Hvis din broder forsynder sig, så sæt ham i rette, og hvis han angrer, så tilgiv ham. **4** Selv om han forsynder sig mod dig syv gange om dagen og syv gange vender tilbage til dig og siger: Jeg angrer det, jeg gjorde! så tilgiv ham.«

#### Om troens kraft og tjenernes vilkår

**5** Apostlene sagde til Herren: »Giv os en større tro!« **6** Herren svarede: »Havde I en tro som et sennepsfrø, kunne I sige til dette morbærtræ: Ryk dig op med rode, og plant dig i havet! og det ville adlyde jer.

**7** Hvis en af jer har en tjener, som pløjer eller er hyrde, vil han så sige til ham, når han kommer hjem fra marken: Kom straks og sæt dig til bords? **8** Vil han ikke tværtimod sige: Lav mad til mig og bind kjortlen op om dig og vart mig op, mens jeg spiser og drikker; bagefter kan du selv spise og drikke. **9** Mon han takker tjeneren, fordi han gjorde det, han har fået besked på? **10** Således også I: Når I har gjort alt det, I har fået besked på, skal I sige: Vi er unyttige tjenere, vi har kun gjort, hvad vi skulle gøre.«

#### Helbredelsen af de ti spedalske

**11** Under sin vandring mod Jerusalem fulgte han grænsen mellem Samaria og Galilæa. **12** Da han var på vej ind i en landsby, mødte han ti spedalske; de blev stående langt fra ham **13** og råbte: »Jesus, Mester, forbarm dig over os!« **14** Da han så dem, sagde han: »Gå hen og bliv undersøgt af præsterne!« Og mens de var på vej derhen, blev de rene. **15** Men én af dem vendte tilbage, da han så, at han var blevet helbredt. Han priste Gud med høj røst **16** og kastede sig på sit ansigt for Jesu fødder og takkede ham; og det var en samaritaner. **17** Jesus spurgte: »Var der ikke ti, der blev rene? Hvor er de ni? **18** Er det kun denne fremmede, der er vendt tilbage for at give Gud æren?« **19** Og han sagde til ham: »Stå op og gå herfra! Din tro har frelst dig.«

#### Guds rige og Menneskesønnens dag

**20** Da farisæerne spurgte Jesus, hvornår Guds rige kommer, svarede han: »Guds rige kommer ikke, så man kan iagttage det; **21** man vil heller ikke kunne sige: Se, her er det! eller: Se dér! For Guds rige er midt iblandt jer.«

**22** Men han sagde til disciplene: »Der skal komme dage, da I vil længes efter at se blot én af Menneskesønnens dage, men I skal ikke se den. **23** Man vil sige til jer: Se, dér er han! eller: Se her! Men gå ikke derhen, og følg ikke efter. **24** For som lynet lyser fra den ene ende af himlen til den anden, når det lyner, sådan skal Menneskesønnen vise sig på sin dag. **25** Men først skal han lide meget og forkastes af denne slægt.

**26** Og som det var i Noas dage, sådan skal det også være i Menneskesønnens dage: **27** De spiste og drak, giftede sig og blev bortgiftet lige til den dag, da Noa gik ind i arken, og syndfloden kom og udslettede dem alle. **28** Eller som i Lots dage: De spiste og drak, købte og solgte, plantede og byggede; **29** men den dag, da Lot forlod Sodoma, regnede ild og svovl ned fra himlen og udslettede dem alle. **30** På samme måde skal det være den dag, da Menneskesønnen åbenbares. **31** Den, som den dag er oppe på taget og har sine ting nede i huset, skal ikke gå ned og hente dem, og lige så lidt skal den, der er ude på marken, vende hjem igen. **32** Husk på Lots hustru! **33** Den, der søger at redde sit liv, skal miste det, men den, der mister det, skal vinde det. **34** Jeg siger jer: Den nat skal to mænd ligge på samme seng; den ene skal tages med, og den anden lades tilbage. **35** To kvinder skal male på den samme kværn; den ene skal tages med, og den anden lades tilbage. **36**  To mænd skal være ude på marken; den ene skal tages med, og den anden lades tilbage.« **37** Disciplene spurgte ham: »Hvor, Herre?« Han svarede dem: »Hvor ådslet er, dér vil også gribbene flokkes.«

### Luk 18

#### Lignelsen om enken og den uretfærdige dommer

**1** Han fortalte dem en lignelse om, at de altid skulle bede og ikke blive trætte. **2** Han sagde: »I en by var der en dommer, som ikke frygtede Gud og var ligeglad med mennesker. **3** I samme by var der en enke, og hun kom gang på gang til ham og sagde: Hjælp mig til min ret over for min modpart! **4** Længe ville han ikke, men til sidst sagde han til sig selv: Selv om jeg ikke frygter Gud og er ligeglad med mennesker, **5** vil jeg dog hjælpe denne enke til hendes ret, fordi hun volder mig besvær; ellers ender det vel med, at hun kommer og slår mig i ansigtet.« **6** Og Herren sagde: »Hør, hvad den uretfærdige dommer siger! **7** Skulle Gud så ikke skaffe sine udvalgte deres ret, når de råber til ham dag og nat? Lader han dem vente? **8** Jeg siger jer: Han vil skaffe dem ret, og det snart. Men når Menneskesønnen kommer, mon han så vil finde troen på jorden?«

#### Lignelsen om farisæeren og tolderen

**9** Til nogle, som stolede på, at de selv var retfærdige, og som foragtede alle andre, fortalte Jesus denne lignelse: **10** »To mænd gik op til templet for at bede. Den ene var en farisæer, den anden en tolder. **11** Farisæeren stillede sig op og bad således for sig selv: Gud, jeg takker dig, fordi jeg ikke er som andre mennesker, røvere, uretfærdige, ægteskabsbrydere, eller som tolderen dér. **12** Jeg faster to gange om ugen, og jeg giver tiende af hele min indtægt. **13** Men tolderen stod afsides og ville ikke engang løfte sit blik mod himlen, men slog sig for brystet og sagde: Gud, vær mig synder nådig! **14** Jeg siger jer: Det var ham, der gik hjem som retfærdig, ikke den anden. For enhver, som ophøjer sig selv, skal ydmyges, og den, der ydmyger sig selv, skal ophøjes.«

#### Jesus og de små børn

**15** Og de bar også deres spædbørn til Jesus, for at han skulle røre ved dem; da disciplene så det, truede de ad dem, **16** men Jesus kaldte børnene hen til sig og sagde: »Lad de små børn komme til mig, det må I ikke hindre dem i, for Guds rige er deres. **17** Sandelig siger jeg jer: Den, der ikke modtager Guds rige ligesom et lille barn, kommer slet ikke ind i det.«

#### Den rige rådsherre

**18** Og et medlem af jødernes råd spurgte Jesus: »Gode Mester, hvad skal jeg gøre for at arve evigt liv?« **19** Jesus svarede ham: »Hvorfor kalder du mig god? Ingen er god undtagen én, nemlig Gud. **20** Du kender budene: ›Du må ikke bryde et ægteskab, du må ikke begå drab, du må ikke stjæle, du må ikke vidne falsk, ær din far og din mor!‹ « **21** Han sagde: »Det har jeg holdt alt sammen lige fra min ungdom.« **22** Da Jesus hørte det, sagde han til ham: »Én ting mangler du endnu: Sælg alt, hvad du har, og del det ud til de fattige, så vil du have en skat i himlene. Og kom så og følg mig!« **23** Da manden hørte det, blev han fortvivlet, for han var meget rig.

**24** Da Jesus så, at manden blev fortvivlet, sagde han: »Hvor er det vanskeligt for dem, der ejer meget, at komme ind i Guds rige. **25** Det er lettere for en kamel at komme igennem et nåleøje end for en rig at komme ind i Guds rige.« **26** De, der hørte det, sagde: »Hvem kan så blive frelst?« **27** Han svarede: »Det, som er umuligt for mennesker, er muligt for Gud.«

**28** Peter sagde: »Se, vi har forladt, hvad vi havde, og har fulgt dig.« **29** Han sagde til dem: »Sandelig siger jeg jer: Der er ingen, der har forladt hjem eller hustru eller brødre eller forældre eller børn for Guds riges skyld, **30** som ikke får det mangedobbelt igen i denne verden og evigt liv i den kommende verden.«

#### Jesus forudsiger sin lidelse og død og opstandelse

**31** Han tog de tolv til side og sagde til dem: »Se, vi går op til Jerusalem, og alt det, som er skrevet ved profeterne om Menneskesønnen, skal opfyldes: **32** Han skal overgives til hedningerne, og de skal håne ham, mishandle ham og spytte på ham; **33** de skal piske ham og slå ham ihjel, og på den tredje dag skal han opstå.« **34** Men de fattede ikke noget af dette; det var skjulte ord for dem, og de forstod ikke det, som blev sagt.

#### Helbredelsen af den blinde ved Jeriko

**35** Da Jesus nærmede sig Jeriko, sad der en blind mand ved vejen og tiggede. **36** Han hørte, at en skare kom forbi, og spurgte, hvad der var på færde. **37** De fortalte ham: »Det er Jesus fra Nazaret, som kommer forbi.« **38** Da råbte han: »Jesus, Davids søn, forbarm dig over mig!« **39** De, som gik foran, truede ad ham for at få ham til at tie stille; men han råbte bare endnu højere: »Davids søn, forbarm dig over mig!« **40** Og Jesus stod stille og befalede, at manden skulle føres hen til ham. Da han var kommet derhen, spurgte Jesus ham: **41** »Hvad vil du have, at jeg skal gøre for dig?« Han svarede: »Herre, at jeg må kunne se.« **42** Og Jesus sagde til ham: »Bliv seende, din tro har frelst dig.« **43** Straks kunne han se, og han fulgte ham og priste Gud. Og hele folket så det og lovpriste Gud.

### Luk 19

#### Zakæus

**1** Og Jesus kom ind i Jeriko og gik gennem byen. **2** Dér var der en mand, som hed Zakæus, han var overtolder, og han var rig. **3** Han ville gerne se, hvem Jesus var, men kunne ikke for skaren, da han var lille af vækst. **4** Så løb han i forvejen og klatrede op i et morbærfigentræ for at få ham at se, for han måtte komme den vej forbi. **5** Da Jesus kom til stedet, så han op og sagde: »Zakæus, skynd dig at komme ned! I dag skal jeg være gæst i dit hus.« **6** Så skyndte han sig ned og tog glad imod ham. **7** Men alle, som så det, gav ondt af sig og sagde: »Han er gået ind som gæst hos en syndig mand.« **8** Men Zakæus stod frem og sagde til Herren: »Se, Herre, halvdelen af, hvad jeg ejer, giver jeg til de fattige, og hvis jeg har presset penge af nogen, giver jeg det firedobbelt tilbage.« **9** Da sagde Jesus om ham: »I dag er der kommet frelse til dette hus, fordi også han er en Abrahams søn. **10** For Menneskesønnen er kommet for at opsøge og frelse det fortabte.«

#### Lignelsen om de betroede pund

**11** Mens de hørte på ham, fortalte han dem også en lignelse, fordi han var nær ved Jerusalem, og fordi de mente, at Guds rige straks ville komme til syne. **12** Han sagde: »En mand af fornem slægt rejste til et land langt borte for at blive anerkendt som konge og derpå vende tilbage. **13** Han kaldte ti af sine tjenere til sig, gav dem ti pund og sagde: Arbejd med dem, indtil jeg kommer tilbage. **14** Men hans landsmænd hadede ham, og de lod udsendinge rejse efter ham for at sige: Vi vil ikke have den mand til konge over os. **15** Da han så vendte tilbage efter at være blevet anerkendt som konge, lod han de tjenere, som han havde givet pengene, kalde til sig for at få at vide, hvad de havde tjent. **16** Den første kom frem og sagde: Herre, dit pund har indbragt ti pund til. **17** Da sagde han: Godt, du gode tjener, du har været tro i det små, derfor skal du have myndighed over ti byer. **18** Den anden kom og sagde: Herre, dit pund har givet fem pund. **19** Og til ham sagde han: Du skal have fem byer under dig. **20** Så kom den næste og sagde: Herre, her er dit pund; jeg har haft det liggende i et tørklæde. **21** Jeg var nemlig bange for dig, fordi du er en streng mand, som tager ud, hvad du ikke har sat ind, og høster, hvad du ikke har sået. **22** Til ham sagde han: Efter dine egne ord vil jeg dømme dig, du dårlige tjener! Du vidste, at jeg er en streng mand, som tager ud, hvad jeg ikke har sat ind, og høster, hvad jeg ikke har sået. **23** Hvorfor anbragte du da ikke mine penge i en bank? Så kunne jeg have fået dem igen med rente, når jeg kom tilbage. **24** Og til sine folk sagde han: Tag pundet fra ham og giv det til ham med de ti. **25** – De sagde til ham: Herre, han har jo ti pund. – **26** Jeg siger jer: Enhver, som har, til ham skal der gives, men den, der ikke har, fra ham skal selv det tages, som han har. **27** Men mine fjender dér, som ikke vil have mig til konge, før dem herhen og hug dem ned for mine øjne.«

#### Indtoget i Jerusalem

**28** Efter at have sagt det gik han videre på sin vej op mod Jerusalem. **29** Da han nærmede sig Betfage og Betania ved det bjerg, som hedder Oliebjerget, sendte han to af disciplene af sted **30** og sagde: »Gå ind i landsbyen heroverfor; når I kommer ind i den, vil I finde et føl, som står bundet, og som ingen nogen sinde har siddet på. Løs det, og kom med det. **31** Og hvis nogen spørger jer, hvorfor I løser det, skal I svare: Herren har brug for det.« **32** De to disciple gik, og de fandt det, sådan som han havde sagt dem. **33** Mens de var ved at løse føllet, spurgte dets ejere dem: »Hvorfor løser I føllet?« **34** De svarede: »Herren har brug for det.« **35** De kom så hen til Jesus med føllet og lagde deres kapper på det og lod Jesus sætte sig op. **36** Og hvor han kom ridende, bredte folk deres kapper ud på vejen. **37** Da han allerede nærmede sig vejen ned ad Oliebjerget, begyndte hele discipelskaren glad at prise Gud med høj røst for alle de mægtige gerninger, de havde set. **38** De råbte:
      *Velsignet være han, som kommer, kongen, i Herrens navn!
      Fred i himlen
      og ære i det højeste!*

**39** Nogle farisæere i skaren sagde da til ham: »Mester, sæt dine disciple i rette!« **40** Men han svarede: »Jeg siger jer: Hvis de tier, vil stenene råbe.«

#### Jesus græder over Jerusalem

**41** Da han kom nærmere og så byen, græd han over den **42** og sagde: »Vidste blot også du på denne dag, hvad der tjener til din fred. Men nu er det skjult for dine øjne. **43** For der skal komme dage over dig, da dine fjender skal kaste en vold op omkring dig, belejre dig og trænge ind på dig fra alle sider. **44** De skal jævne dig med jorden og dine børn sammen med dig, og de skal ikke lade sten på sten tilbage i dig, fordi du ikke kendte din besøgelsestid.«

#### Tempelrensningen

**45** Så kom han ind på tempelpladsen, og han gav sig til at jage dem ud, som drev handel dér, **46** og han sagde til dem: »Der står skrevet: ›Mit hus skal være et bedehus.‹ Men I har gjort det til en røverkule.«

**47** Han underviste hver dag på tempelpladsen. Ypperstepræsterne og de skriftkloge, ja, alle folkets ledere søgte at få ham ryddet af vejen; **48** men de kunne ikke finde ud af, hvad de skulle gøre, for hele folket hang ved ham for at høre ham.

### Luk 20

#### Spørgsmålet om Jesu myndighed

**1** Og det skete en af de dage, da han underviste folket på tempelpladsen og forkyndte evangeliet, at ypperstepræsterne og de skriftkloge sammen med de ældste kom hen til ham **2** og spurgte: »Sig os, med hvilken ret gør du dette, eller hvem er det, der har givet dig ret til det?« **3** Han svarede dem: »Jeg vil også spørge jer om noget. Sig mig: **4** Johannes' dåb, var den fra himlen eller fra mennesker?« **5** De drøftede det med hinanden: »Hvis vi siger: Fra himlen! vil han spørge: Hvorfor troede I ham da ikke? **6** Men hvis vi siger: Fra mennesker! vil hele folket stene os, for de er overbevist om, at Johannes var en profet.« **7** Og de svarede, at de ikke vidste, hvorfra den var. **8** Da sagde Jesus til dem: »Så siger jeg heller ikke jer, med hvilken ret jeg gør dette.«

#### Lignelsen om de onde vinbønder

**9** Og han fortalte folket denne lignelse: »En mand plantede en vingård og forpagtede den bort til nogle vinbønder og rejste udenlands i længere tid. **10** Da tiden var inde, sendte han en af sine folk til vinbønderne, så de kunne aflevere en del af vingårdens høst til ham. Men vinbønderne pryglede ham og sendte ham tomhændet bort. **11** Han sendte så en anden af sine folk; også ham sendte de tomhændet bort, da de havde pryglet og vanæret ham. **12** Derpå sendte han en tredje, men også ham slog de til blods og smed ham ud. **13** Så tænkte vingårdens ejer: Hvad skal jeg gøre? Jeg vil sende min elskede søn. De vil sikkert undse sig for ham. **14** Men da vinbønderne så ham, talte de med hinanden og sagde: Det er arvingen. Lad os slå ham ihjel, så arven bliver vores. **15** Og de smed ham ud af vingården og slog ham ihjel. Hvad vil nu vingårdens ejer gøre ved dem? **16** Han vil komme og gøre det af med de vinbønder og give vingården til andre.« Da de hørte det, sagde de: »Det må aldrig ske.« **17** Men Jesus så på dem og sagde: »Hvad betyder så det, der står skrevet:
      *Den sten, bygmestrene vragede,
      er blevet hovedhjørnesten?*
**18** Enhver, som falder over denne sten, bliver kvæstet, men den, som stenen falder på, vil den knuse.«

**19** Så søgte de skriftkloge og ypperstepræsterne at lægge hånd på ham med det samme, men de frygtede for folket; for de forstod, at han sigtede til dem med denne lignelse.

#### Spørgsmålet om skat til kejseren

**20** Og de holdt øje med Jesus og sendte nogle, der foregav at være ærlige folk, men skulle udspionere ham for at fange ham i hans ord, så de kunne overgive ham til øvrigheden og i statholderens magt. **21** De spurgte ham: »Mester, vi ved, at det, du siger og lærer, er rigtigt, og at du ikke gør forskel på folk, men lærer sandt om Guds vej. **22** Er det tilladt, at vi giver kejseren skat, eller ej?« **23** Men Jesus gennemskuede deres list og sagde til dem: **24** »Vis mig en denar! Hvis billede og indskrift bærer den?« »Kejserens,« svarede de. **25** Han sagde til dem: »Så giv kejseren, hvad kejserens er, og Gud, hvad Guds er!« **26** De var ikke i stand til i folkets påhør at fange ham i hans ord, og de undrede sig over hans svar og tav.

#### Spørgsmålet om opstandelsen

**27** Der kom nogle af saddukæerne, som jo hævder, at der ikke er nogen opstandelse; de spurgte ham: **28** »Mester, Moses har foreskrevet os, at hvis en mand har en gift bror, som dør barnløs, så skal han gifte sig med hans hustru og skaffe sin bror afkom. **29** Nu var der syv brødre. Den første giftede sig, men døde barnløs. **30** Så giftede den anden **31** og derefter den tredje sig med enken, og sådan døde alle syv uden at efterlade sig børn. **32** Til sidst døde også kvinden. **33** Hvem af dem skal så være gift med kvinden i opstandelsen? De har jo alle syv været gift med hende.« **34** Jesus svarede dem: »Denne verdens børn gifter sig og giftes bort, **35** men de, der findes værdige til at komme med i den anden verden og i opstandelsen fra de døde, de hverken gifter sig eller giftes bort. **36** De kan jo ikke mere dø, for de er som engle; de er Guds børn, så sandt de er opstandelsens børn. **37** Og at de døde opstår, har også Moses tilkendegivet i stykket om tornebusken, når han kalder Herren for ›Abrahams Gud og Isaks Gud og Jakobs Gud‹. **38** Han er ikke Gud for døde, men for levende, thi for ham er alle levende.« **39** Nogle af de skriftkloge sagde: »Mester, du svarede rigtigt.« **40** De turde nemlig ikke længere spørge ham om noget.

#### Davids søn eller Davids herre

**41** Han spurgte dem: »Hvordan kan man sige, at Kristus er Davids søn? **42** David siger jo selv i Salmernes Bog:
      *Herren sagde til min herre:
      Sæt dig ved min højre hånd,*
      **43** *indtil jeg får lagt dine fjender
      som en skammel for dine fødder!*
**44** David kalder ham altså herre, hvordan kan han så være hans søn?«

#### Advarsel mod de skriftkloge

**45** Mens hele folket hørte det, sagde han til disciplene: **46** »Tag jer i agt for de skriftkloge, som gerne vil gå omkring i lange gevandter og ynder at lade sig hilse på torvet og at sidde øverst i synagogen og til højbords ved måltider. **47** De æder enker ud af huset og beder længe for et syns skyld. De skal dømmes så meget hårdere.«

### Luk 21

#### Den fattige enkes gave

**1** Og han så op og fik øje på de rige, som lagde deres gaver i tempelblokken. **2** Han så også en fattig enke lægge to småmønter i den, **3** og han sagde: »Sandelig siger jeg jer: Denne fattige enke har givet mere end alle de andre. **4** For de har alle lagt i af deres overflod, men hun har givet af sin fattigdom, alt det, hun havde at leve af.«

#### De sidste tider og Jesu genkomst

**5** Da nogle talte om, at templet var smykket med smukke sten og tempelgaver, sagde han: **6** »Det, I dér ser – der skal komme dage, da der ikke skal lades sten på sten tilbage, men alt skal brydes ned.«

**7** De spurgte ham: »Mester, hvornår skal dette da ske, og hvad er tegnet på, at det skal til at ske?« **8** Han svarede: »Se til, at I ikke bliver ført vild. For der skal komme mange i mit navn og sige: Det er mig! og: Tiden er nær! Følg dem ikke! **9** Og når I hører om krig og oprør, så lad jer ikke skræmme. For det skal ske først, men enden er der ikke straks.« **10** Da sagde han til dem: »Folk skal rejse sig imod folk, og land imod land. **11** Der skal komme store jordskælv, og sted efter sted skal der komme hungersnød og pest; der vil ske forfærdelige ting og vise sig store tegn fra himlen.

**12** Men før alt dette sker, vil man lægge hånd på jer og forfølge jer, udlevere jer til synagogerne og kaste jer i fængsel, og I vil blive ført frem for konger og statholdere på grund af mit navn. **13** Det vil give jer lejlighed til at aflægge vidnesbyrd. **14** Læg jer så på sinde, at I ikke skal forberede jer på, hvordan I skal forsvare jer, **15** for jeg vil give jer mund og mæle og en visdom, som ingen af jeres modstandere vil kunne modstå eller modsige. **16** I vil blive udleveret, selv af forældre og brødre, slægtninge og venner, og nogle af jer skal de få dømt til døden, **17** og I skal hades af alle på grund af mit navn. **18** Men ikke et hår på jeres hoved skal gå tabt. **19** Ved at holde ud skal I vinde jeres liv.

**20** Når I ser Jerusalem omringet af hære, da skal I vide, at dens ødelæggelse er nær. **21** Da skal de, der er i Judæa, flygte ud i bjergene; de, der er inde i byen, skal forlade den, og de, der er ude på landet, skal ikke gå ind i byen. **22** For det er straffens dage, da alt det, som står skrevet, skal gå i opfyldelse. **23** Ve dem, der skal føde, og dem, der giver bryst i de dage. For der skal komme stor nød over landet og vrede over dette folk. **24** De skal falde for skarpe sværd og blive ført bort til alle hedningefolk som fanger, og Jerusalem skal nedtrampes af hedninger, indtil hedningernes tider er til ende. **25** Og der skal ske tegn i sol og måne og stjerner, og på jorden skal folkene gribes af angst, rådvilde over havets og brændingens brusen. **26** Mennesker skal gå til af skræk og af frygt for det, der kommer over verden, for himlens kræfter skal rystes. **27** Og da skal de se Menneskesønnen komme i en sky med magt og megen herlighed. **28** Men når disse ting begynder at ske, så ret jer op og løft jeres hoved, for jeres forløsning nærmer sig.«

#### Lignelsen om figentræet

**29** Og han fortalte dem en lignelse: »Se på figentræet og alle de andre træer. **30** Så snart I ser dem springe ud, ved I af jer selv, at sommeren allerede er nær. **31** Sådan skal I også vide, når I ser dette ske, at Guds rige er nær. **32** Sandelig siger jeg jer: Denne slægt skal ikke forgå, før alt dette sker. **33** Himmel og jord skal forgå, men mine ord skal aldrig forgå.

#### Formaning til årvågenhed

**34** Tag jer i agt, så jeres hjerte ikke sløves af svir og drukkenskab og dagliglivets bekymringer, så den dag pludselig kommer over jer **35** som en snare; for den skal komme over alle dem, der bor ud over hele jorden. **36** Våg altid, og bed om, at I må få styrken til at undslippe alt det, som skal ske, og til at stå foran Menneskesønnen.«

**37** Om dagen underviste han på tempelpladsen, men om aftenen gik han ud til det bjerg, som hedder Oliebjerget, og overnattede der. **38** Tidligt om morgenen kom hele folket til ham på tempelpladsen for at høre ham.

### Luk 22

#### Beslutningen om Jesu død og Judas' forræderi

**1** De usyrede brøds fest, som kaldes påske, nærmede sig. **2** Og ypperstepræsterne og de skriftkloge søgte at finde ud af, hvordan de kunne få Jesus ryddet af vejen, for de var bange for folket. **3** Men så fór Satan i Judas, som blev kaldt Iskariot, en af de tolv; **4** og han gik til ypperstepræsterne og anførerne for tempelvagten og talte med dem om, hvordan han kunne forråde Jesus til dem. **5** De blev glade og aftalte at give ham penge for det. **6** Han gik ind på det og søgte nu en lejlighed til at forråde ham til dem, uden at der blev opløb.

#### Nadveren

**7** Så kom den dag under de usyrede brøds fest, da påskelammet skulle slagtes. **8** Og Jesus sendte Peter og Johannes af sted og sagde: »Gå hen og forbered det påskemåltid, vi skal spise.« **9** De spurgte: »Hvor vil du have, at vi skal forberede det?« **10** Han svarede dem: »Når I kommer ind i byen, vil I møde en mand, som bærer på en vandkrukke. Følg efter ham til det hus, han går ind i, **11** og sig til husets ejer: Mesteren siger til dig: Hvor er der et rum, hvor jeg kan spise påskemåltidet sammen med mine disciple? **12** Så vil han vise jer et stort rum ovenpå med hynder; dér skal I forberede det.« **13** De gik og fandt det sådan, som Jesus havde sagt, og de forberedte påskemåltidet.

**14** Da timen var inde, satte han sig til bords sammen med apostlene, **15** og han sagde til dem: »Jeg har længtes meget efter at spise dette påskemåltid sammen med jer, før jeg skal lide, **16** for jeg siger jer: Jeg skal aldrig mere spise det, før det fuldendes i Guds rige.«

**17** Så tog han et bæger, takkede og sagde: »Tag det og del det imellem jer. **18** For jeg siger jer: Fra nu af skal jeg aldrig mere drikke af vintræets frugt, før Guds rige kommer.« **19** Og han tog et brød, takkede og brød det, gav dem det og sagde: »Dette er mit legeme, som gives for jer. Gør dette til ihukommelse af mig!« **20** Ligeså tog han bægeret efter måltidet og sagde: »Dette bæger er den nye pagt ved mit blod, som udgydes for jer.

**21** Men se, han, som forråder mig, har sin hånd her på bordet sammen med mig. **22** For Menneskesønnen går bort, som det er bestemt; dog ve det menneske, som han forrådes af.« **23** Så begyndte de indbyrdes at diskutere, hvem af dem det kunne være, der ville gøre det.

#### Striden om at være den største

**24** De kom også i strid om, hvem af dem der skulle regnes for den største. **25** Da sagde han til dem: »Folkenes konger hersker over dem, og de, som udøver magt over dem, lader sig kalde velgørere. **26** Sådan skal I ikke være; men den ældste blandt jer skal være som den yngste, og lederen som den, der tjener. **27** For hvem er størst: den, der sidder til bords, eller den, der tjener? Er det ikke den, der sidder til bords? Men jeg er iblandt jer som den, der tjener.

**28** Jer er det, der er blevet hos mig under mine prøvelser, **29** og ligesom min fader har overdraget mig Riget, overdrager jeg det til jer, **30** for at I skal spise og drikke ved mit bord i mit rige, og I skal sidde på troner og dømme Israels tolv stammer.

#### Forudsigelsen af Peters fornægtelse

**31** Simon, Simon! Satan gjorde krav på jer for at sigte jer som hvede; **32** men jeg bad for dig, for at din tro ikke skal svigte. Og når du engang vender om, så styrk dine brødre.« **33** Simon Peter sagde til ham: »Herre, sammen med dig går jeg gerne både i fængsel og i døden.« **34** Men han svarede: »Jeg siger dig, Peter, hanen når ikke at gale i nat, før du tre gange har nægtet, at du kender mig.«

#### De to sværd

**35** Så sagde han til dem: »Dengang jeg udsendte jer uden pung og taske og sko, manglede I da noget?« »Nej, ingenting,« svarede de. **36** Da sagde han til dem: »Men nu skal den, der har en pung, tage den med, og ligeså tasken; og den, der ikke har et sværd, skal sælge sin kappe og købe sig et. **37** For jeg siger jer: På mig skal det skriftord opfyldes: ›Og han blev regnet blandt lovbrydere.‹ Og nu er jeg ved målet for det, der skal ske mig.« **38** Da sagde de: »Herre, se, her er to sværd.« Han svarede: »Det er nok.«

#### Jesus i Getsemane

**39** Så brød han op og gik, som han plejede, ud til Oliebjerget, og disciplene fulgte med. **40** Da han kom derud, sagde han til dem: »Bed om ikke at falde i fristelse!« **41** Og han fjernede sig et stenkast fra dem, faldt på knæ og bad: **42** »Fader, hvis du vil, så tag dette bæger fra mig. Dog, ske ikke min vilje, men din.« **43** Da viste en engel fra himlen sig for ham og styrkede ham. **44** I sin angst bad han endnu mere indtrængende, og hans sved blev som bloddråber, der faldt på jorden. **45** Da han havde rejst sig fra bønnen og var kommet tilbage til disciplene, fandt han dem sovende, overvældede af sorg, **46** og han sagde til dem: »Hvorfor sover I? Rejs jer, og bed om ikke at falde i fristelse.«

#### Tilfangetagelsen

**47** Endnu mens han talte, kom der en skare; og han, som hed Judas, en af de tolv, gik foran, og han gik helt hen til Jesus for at kysse ham. **48** Jesus sagde til ham: »Judas, forråder du Menneskesønnen med et kys?« **49** De, som var sammen med Jesus, så, hvad der ville ske, og spurgte: »Herre, skal vi gribe til sværd?« **50** En af dem slog efter ypperstepræstens tjener og huggede højre øre af ham. **51** Jesus sagde: »Lad det være nok!« Og han rørte ved mandens øre og helbredte ham.

**52** Så tog Jesus til orde og sagde til ypperstepræsterne og anførerne for tempelvagten og de ældste, som var kommet ud mod ham: »I er rykket ud med sværd og knipler, som om jeg var en røver. **53** Dag efter dag har jeg været sammen med jer på tempelpladsen, uden at I løftede en hånd imod mig; men dette er jeres time, og mørket har magten.«

#### Peters fornægtelse

**54** De anholdt ham og førte ham bort, hen til ypperstepræstens hus; men Peter fulgte efter på afstand. **55** Midt i gården havde de tændt et bål og slået sig ned om det, og Peter satte sig blandt dem. **56** En tjenestepige så ham sidde ved ilden, kiggede nøje på ham og sagde: »Han dér var også sammen med ham.« **57** Men han nægtede det og sagde: »Jeg kender ham ikke, kvinde!« **58** Lidt efter var der en anden, som så ham og sagde: »Du er også en af dem.« Men Peter svarede: »Vel er jeg ej, menneske!« **59** En times tid senere var der en til, som forsikrede: »Jo, sandelig var han også sammen med ham; han er jo også fra Galilæa.« **60** Men Peter sagde: »Menneske, jeg ved ikke, hvad du taler om!« I det samme han sagde det, galede hanen. **61** Herren vendte sig om og så på Peter, og Peter huskede det ord, Herren havde sagt til ham: »Før hanen galer i nat, vil du fornægte mig tre gange.« **62** Og han gik udenfor og græd bitterligt.

#### Jesus for Rådet

**63** De mænd, som bevogtede Jesus, hånede ham og slog ham, **64** og de dækkede hans ansigt til og sagde: »Profetér! Hvem var det, der slog dig?« **65** Og de sagde også mange andre spottende ord til ham.

**66** Da det blev dag, samledes folkets ældste med ypperstepræster og skriftkloge. De førte ham ind til Rådet **67** og sagde: »Er du Kristus, så sig os det!« Han svarede: »Hvis jeg siger jer det, vil I ikke tro det, **68** og hvis jeg spørger jer, vil I ikke svare. **69** Men herefter skal Menneskesønnen sidde ved Gud den Almægtiges højre hånd.« **70** Så sagde de alle sammen: »Du er altså Guds søn?« Han svarede dem: »I siger selv, at jeg er det.« **71** Da sagde de: »Hvad skal vi nu med vidneudsagn? Vi har selv hørt det af hans egen mund.«

### Luk 23

#### Jesus for Pilatus

**1** Og hele forsamlingen rejste sig og førte ham til Pilatus. **2** Dér gav de sig til at anklage ham og sagde: »Vi er blevet klar over, at denne mand vildleder vort folk og vil hindre, at vi betaler skat til kejseren, og han siger om sig selv, at han er Kristus, en konge.« **3** Pilatus spurgte ham: »Er du jødernes konge?« Han svarede: »Du siger det selv.« **4** Pilatus sagde da til ypperstepræsterne og skarerne: »Jeg finder ikke denne mand skyldig i noget.« **5** Men de blev ved: »Han ophidser folket med sin lære over hele Judæa; han begyndte i Galilæa og er kommet helt hertil.«

**6** Da Pilatus hørte det, spurgte han, om manden var fra Galilæa; **7** og da han fik at vide, at han hørte under Herodes, sendte han ham til Herodes, som også var i Jerusalem i de dage.

#### Jesus for Herodes

**8** Herodes blev meget glad for at se Jesus; for han havde længe gerne villet møde ham, fordi han havde hørt om ham, og han håbede at se ham gøre et tegn. **9** Han stillede ham mange spørgsmål, men Jesus svarede ham ikke. **10** Imens stod ypperstepræsterne og de skriftkloge og rettede stærke anklager mod ham. **11** Sammen med sine soldater viste Herodes ham foragt og hånede ham ved at iføre ham en pragtfuld kappe og sendte ham tilbage til Pilatus. **12** Den dag blev Herodes og Pilatus venner. Før havde der været fjendskab mellem dem.

#### Domfældelsen

**13** Pilatus lod ypperstepræsterne og rådsherrerne og folket kalde sammen **14** og sagde til dem: »I har ført denne mand til mig og påstået, at han vildleder folket. Jeg har nu forhørt ham i jeres nærvær, men jeg har ikke fundet manden skyldig i noget af det, I anklager ham for; **15** og det har Herodes heller ikke, for han har sendt ham tilbage til os; altså har han ikke gjort noget, som der er dødsstraf for. **16** Derfor vil jeg løslade ham, når jeg har givet ham en revselse.« **17**  For han var nødt til at løslade en for dem under festen.

**18** Da råbte hele mængden: »Bort med ham! Løslad os Barabbas!« **19** Det var en mand, som var blevet fængslet for et oprør, der havde været i byen, og for drab. **20** Igen talte Pilatus til dem, da han helst ville løslade Jesus. **21** Men de råbte tilbage: »Korsfæst ham, korsfæst ham!« **22** For tredje gang spurgte han dem: »Hvad ondt har denne mand da gjort? Jeg har intet fundet hos ham, som kræver dødsstraf, derfor vil jeg løslade ham, når jeg har givet ham en revselse.« **23** Men de pressede på og forlangte med høje råb, at han skulle korsfæstes, og deres råb sejrede. **24** Så besluttede Pilatus, at deres krav skulle efterkommes; **25** han løslod ham, de krævede, ham der var kastet i fængsel for oprør og drab. Men Jesus udleverede han, så de fik deres vilje.

#### Korsfæstelsen

**26** Da de førte Jesus ud, greb de fat i en mand, som kom ude fra marken, og han hed Simon og var fra Kyrene; ham lagde de korset på, for at han skulle bære det bag efter Jesus. **27** En stor folkemængde fulgte ham, deriblandt også kvinder, som jamrede og græd over ham. **28** Jesus vendte sig om mod dem og sagde: »Jerusalems døtre, græd ikke over mig, men græd over jer selv og jeres børn! **29** For der kommer dage, da man vil sige: Salige er de, som ikke kunne få børn, de moderliv, som ikke fødte, og de bryster, som ikke gav die. **30** Da skal man sige til bjergene: Fald ned over os! og til højene: Skjul os! **31** For gør man sådan med det grønne træ, hvad vil der så ikke ske med det visne?«

**32** Også to andre, to forbrydere, førtes med ud for at blive henrettet sammen med ham. **33** Og da de kom til det sted, som kaldes Hovedskallen, korsfæstede de ham og forbryderne dér, den ene på hans højre og den anden på hans venstre side. **34** Men Jesus sagde: »Fader, tilgiv dem, for de ved ikke, hvad de gør.« Så delte de hans klæder ved at kaste lod om dem. **35** Og folket stod og så på. Også rådsherrerne gjorde nar af ham og sagde: »Andre har han frelst, lad ham nu frelse sig selv, hvis han er Guds salvede, den udvalgte.« **36** Også soldaterne kom hen og hånede ham; de rakte ham eddike **37** og sagde: »Hvis du er jødernes konge, så frels dig selv.« **38** Der var nemlig sat en indskrift over ham: »Han er jødernes konge«.

#### De to røvere på korset

**39** Den ene af de forbrydere, som hang dér, spottede ham og sagde: »Er du ikke Kristus? Frels dig selv og os!« **40** Men den anden satte ham i rette og sagde: »Frygter du ikke engang Gud, du som har fået den samme dom? **41** Og vi har fået den med rette; vi får kun løn som forskyldt, men han har intet ondt gjort.« **42** Og han sagde: »Jesus, husk mig, når du kommer i dit rige.« **43** Og Jesus sagde til ham: »Sandelig siger jeg dig: I dag skal du være med mig i Paradis.«

#### Jesu død

**44** Og det var nu omkring den sjette time, og der faldt mørke over hele jorden indtil den niende time, **45** fordi solen formørkedes; og forhænget i templet flængedes midt igennem. **46** Og Jesus råbte med høj røst: »Fader, i dine hænder betror jeg min ånd.« Da han havde sagt det, udåndede han.

**47** Da officeren så, hvad der skete, priste han Gud og sagde: »Den mand var virkelig retfærdig.« **48** Da alle de skarer, som var strømmet sammen til dette skue, så, hvad der skete, slog de sig for brystet og vendte hjem. **49** Alle de, som kendte ham, også de kvinder, som var fulgt med ham fra Galilæa, stod og så alt dette på afstand.

#### Gravlæggelsen

**50** Og se, der var en mand ved navn Josef, medlem af Rådet og en god og retfærdig mand, **51** som ikke havde samtykket i det, de andre havde besluttet og gjort; han var fra Arimatæa, en jødisk by, og han ventede Guds rige. **52** Han gik til Pilatus og bad om at få Jesu legeme. **53** Så tog han det ned, svøbte det i et lagen og lagde ham i en klippegrav, hvor der endnu ikke havde ligget nogen. **54** Det var forberedelsesdagen, lige før sabbatten begyndte. **55** De kvinder, som var kommet fra Galilæa sammen med Jesus, fulgte efter og så graven, og hvordan hans legeme blev lagt dér. **56** Og da de var vendt tilbage, tilberedte de vellugtende salver og olier; men sabbatten over holdt de sig i ro efter lovens bud.

### Luk 24

#### Jesu opstandelse

**1** Meget tidligt om morgenen den første dag i ugen kom kvinderne til graven med de vellugtende salver, som de havde tilberedt. **2** De fandt stenen væltet bort fra graven, **3** og de gik derind, men fandt ikke Herren Jesu legeme. **4** Mens de stod og ikke vidste, hvad de skulle tro, var der med ét foran dem to mænd i lysende klæder. **5** Kvinderne blev forfærdede og bøjede sig med ansigtet mod jorden, men mændene sagde til dem: »Hvorfor leder I efter den levende blandt de døde? **6** Han er ikke her, han er opstået. Husk, hvordan han talte til jer, mens han endnu var i Galilæa, **7** og sagde, at Menneskesønnen skulle overgives i syndige menneskers hænder og korsfæstes og opstå på den tredje dag.« **8** Så huskede de hans ord.

**9** Og de vendte tilbage fra graven og fortalte alt dette til de elleve og alle de andre. **10** Det var Maria Magdalene og Johanna og Maria, Jakobs mor, og de andre kvinder, som var sammen med dem. De sagde dette til apostlene, **11** men det lød for dem som løs snak, og de troede ikke kvinderne. **12** Dog rejste Peter sig og løb ud til graven, og da han bøjede sig ind, så han linnedklædet og ikke andet. Han gik så hjem, forundret over, hvad der var sket.

#### Vandringen til Emmaus

**13** Men samme dag var to af disciplene på vej til en landsby, som ligger tres stadier fra Jerusalem og hedder Emmaus; **14** de talte med hinanden om alt det, som var sket. **15** Og det skete, mens de gik og talte sammen og drøftede det indbyrdes, kom Jesus selv og slog følge med dem. **16** Men deres øjne holdtes til, så de ikke genkendte ham. **17** Han spurgte dem: »Hvad er det, I går og drøfter med hinanden?« De standsede og så bedrøvede ud, **18** og den ene af dem, Kleofas hed han, svarede: »Er du den eneste tilrejsende i Jerusalem, der ikke ved, hvad der er sket i byen i disse dage?« **19** »Hvad da?« spurgte han. De svarede: »Det med Jesus fra Nazaret, som var en profet, mægtig i gerning og ord over for Gud og hele folket **20** – hvordan vore ypperstepræster og rådsherrer har udleveret ham til dødsstraf og korsfæstet ham. **21** Og vi havde håbet, at det var ham, der skulle forløse Israel. Men til alt dette kommer, at det i dag er tredje dag, siden det skete. **22** Og nu har nogle af kvinderne iblandt os forfærdet os; de var tidligt i morges ude ved graven, **23** men fandt ikke hans legeme og kom tilbage og fortalte, at de i et syn havde set engle, som sagde, at han lever. **24** Nogle af dem, der er sammen med os, gik så ud til graven og fandt det sådan, som kvinderne havde sagt, men ham selv så de ikke.«

**25** Da sagde han til dem: »I uforstandige, så tungnemme til at tro på alt det, profeterne har talt. **26** Skulle Kristus ikke lide dette og gå ind til sin herlighed?« **27** Og han begyndte med Moses og alle profeterne og udlagde for dem, hvad der stod om ham i alle Skrifterne.

**28** De var næsten fremme ved den landsby, de var på vej til, og Jesus lod, som om han ville gå videre. **29** Men de holdt ham tilbage og sagde: »Bliv hos os! Det er snart aften, og dagen er allerede gået på hæld.« Så gik han med ind for at blive hos dem. **30** Og mens han sad til bords sammen med dem, tog han brødet, velsignede og brød det og gav dem det. **31** Da åbnedes deres øjne, og de genkendte ham; men så blev han usynlig for dem. **32** De sagde til hinanden: »Brændte vore hjerter ikke i os, mens han talte til os på vejen og åbnede Skrifterne for os?«

**33** Og de brød op med det samme og vendte tilbage til Jerusalem, hvor de fandt de elleve og alle de andre forsamlet, **34** som sagde: »Herren er virkelig opstået, og han er set af Simon.« **35** Selv fortalte de, hvad der var sket på vejen, og hvordan de havde genkendt ham, da han brød brødet.

#### Den opstandne Jesus og disciplene

**36** Mens de talte om dette, stod han midt iblandt dem, og han siger til dem: »Fred være med jer!« **37** De blev bange og forfærdede og troede, det var en ånd, de så. **38** Men han sagde til dem: »Hvorfor er I rystede, og hvorfor kommer der tvivl i jeres hjerte? **39** Se på mine hænder og fødder – det er mig. Føl på mig og se; en ånd har ikke kød og knogler, som I ser, jeg har.« **40** Da han havde sagt det, viste han dem sine hænder og fødder. **41** Og da de af bare glæde stadig ikke kunne tro, men undrede sig, spurgte han dem: »Har I noget at spise her?« **42** De gav ham et stykke stegt fisk, **43** og det tog han og spiste, mens de så det.

**44** Så sagde han til dem: »Dette er, hvad jeg sagde til jer, mens jeg endnu var hos jer: Alt det må opfyldes, som står skrevet om mig i Moseloven, hos profeterne og i salmerne.« **45** Da åbnede han deres sind, så de kunne forstå Skrifterne, **46** og han sagde til dem: »Således står der skrevet: Kristus skal lide og opstå fra de døde på den tredje dag, **47** og i hans navn skal der prædikes omvendelse til syndernes forladelse for alle folkeslag. I skal begynde i Jerusalem, **48** og I skal være vidner om alt dette. **49** Og se, jeg sender det, min fader har lovet jer; men bliv i byen, indtil I bliver iført kraft fra det høje.«

#### Jesu himmelfart

**50** Han tog dem med ud af byen, hen i nærheden af Betania, og løftede sine hænder og velsignede dem. **51** Idet han velsignede dem, skiltes han fra dem og blev båret op til himlen. **52** De tilbad ham, og fyldt med glæde vendte de tilbage til Jerusalem, **53** og de var hele tiden i templet og lovpriste Gud.


## Johannesevangeliet

### Joh 1

#### Ordet

**1** I begyndelsen var Ordet, og Ordet var hos Gud, og Ordet var Gud. **2**  Han var i begyndelsen hos Gud. **3** Alt blev til ved ham, og uden ham blev intet til af det, som er. **4** I ham var liv, og livet var menneskers lys. **5** Og lyset skinner i mørket, og mørket greb det ikke.

**6** Der kom et menneske, udsendt af Gud, hans navn var Johannes. **7** Han kom for at aflægge vidnesbyrd, han skulle vidne om lyset, for at alle skulle komme til tro ved ham. **8** Selv var han ikke lyset, men han skulle vidne om lyset.

**9** Lyset, det sande lys, som oplyser ethvert menneske, var ved at komme til verden. **10** Han var i verden, og verden var blevet til ved ham, og verden kendte ham ikke. **11** Han kom til sit eget, og hans egne tog ikke imod ham. **12** Men alle dem, der tog imod ham, gav han ret til at blive Guds børn, dem, der tror på hans navn; **13** de er ikke født af blod, ikke af køds vilje, ikke af mands vilje, men af Gud.

**14** Og Ordet blev kød og tog bolig iblandt os, og vi så hans herlighed, en herlighed, som den Enbårne har den fra Faderen, fuld af nåde og sandhed. **15** Johannes vidner om ham og råber: »Det var om ham, jeg sagde: Han, som kommer efter mig, har været der forud for mig, for han var til før mig.« **16** Af hans fylde har vi alle modtaget, og det nåde over nåde; **17** for loven blev givet ved Moses, nåden og sandheden kom ved Jesus Kristus. **18** Ingen har nogen sinde set Gud; den Enbårne, som selv er Gud, og som er i Faderens favn, han er blevet hans tolk.

#### Johannes Døbers vidnesbyrd

**19** Dette er Johannes' vidnesbyrd, da jøderne fra Jerusalem sendte præster og levitter ud til ham for at spørge ham: »Hvem er du?« **20** Da bekendte han og benægtede ikke, han bekendte: »Jeg er ikke Kristus.« **21** »Hvad er du da?« spurgte de ham, »er du Elias?« »Det er jeg ikke,« svarede han. »Er du Profeten?« »Nej,« svarede han. **22** Så sagde de til ham: »Hvem er du da? Vi skal have svar med til dem, der har sendt os; hvad siger du om dig selv?« **23** Han svarede: »Jeg er ›en, der råber i ørkenen: Jævn Herrens vej!‹ som profeten Esajas har sagt.«

**24** De var udsendt af farisæerne, **25** og de spurgte ham: »Hvorfor døber du så, når du hverken er Kristus eller Elias eller Profeten?« **26** Johannes svarede dem: »Jeg døber med vand; midt iblandt jer står en, som I ikke kender, **27** han, som kommer efter mig, og hans skorem er jeg ikke værdig til at løse.« **28** Dette skete i Betania på den anden side af Jordan, hvor Johannes døbte.

**29** Næste dag så han Jesus komme hen imod sig og sagde: »Se, dér er Guds lam, som bærer verdens synd. **30** Det er om ham, jeg har sagt: Efter mig kommer der en mand, som er kommet forud for mig, for han var til før mig. **31** Jeg kendte ham ikke, men for at han skal åbenbares for Israel, derfor er jeg kommet og døber med vand.«

**32** Og Johannes vidnede: »Jeg så Ånden dale ned fra himlen som en due, og den blev over ham. **33** Jeg kendte ham ikke, men han, som har sendt mig for at døbe med vand, han sagde til mig: Det er ham, du ser Ånden dale ned over og blive over, der døber med Helligånden. **34** Jeg har set det, og jeg har aflagt det vidnesbyrd, at han er Guds søn.«

#### De første disciple kaldes

**35** Næste dag stod Johannes der igen med to af sine disciple. **36** Han ser Jesus komme gående og siger: »Se, dér er Guds lam.« **37** De to disciple hørte, hvad han sagde, og fulgte efter Jesus. **38** Da Jesus vendte sig om og så dem følge efter, sagde han: »Hvad vil I?« De svarede: »Rabbi, hvor bor du?« – Rabbi betyder Mester. **39** Han sagde til dem: »Kom og se!« De gik med og så, hvor han boede, og blev hos ham den dag; det var ved den tiende time. **40** Andreas, Simon Peters bror, var den ene af de to, som havde hørt, hvad Johannes sagde, og var fulgt efter Jesus.

**41** Først møder han sin bror Simon og siger til ham: »Vi har mødt Messias« – det betyder Kristus. **42** Han tog ham med hen til Jesus. Da Jesus så ham, sagde han: »Du er Simon, Johannes' søn; du skal kaldes Kefas« – det er det samme som Peter. **43** Næste dag ville han tage til Galilæa og møder Filip. Jesus siger til ham: »Følg mig!« **44** Filip var fra Betsajda, fra samme by som Andreas og Peter. **45** Filip møder Nathanael og siger til ham: »Ham, som Moses har skrevet om i loven, og ligeså profeterne, ham har vi mødt, Jesus, Josefs søn, fra Nazaret.« **46** Nathanael spurgte: »Kan noget godt komme fra Nazaret?« Filip sagde til ham: »Kom og se!«

**47** Jesus så Nathanael komme hen imod sig og sagde om ham: »Se, dér er sandelig en israelit, som er uden svig.« **48** Nathanael spurgte ham: »Hvor kender du mig fra?« Jesus svarede ham: »Jeg så dig, før Filip kaldte på dig, mens du var under figentræet.« **49** Nathanael udbrød: »Rabbi, du er Guds søn, du er Israels konge!« **50** Jesus sagde til ham: »Tror du, fordi jeg sagde til dig, at jeg så dig under figentræet? Du skal få større ting at se end det.« **51** Og han sagde til ham: »Sandelig, sandelig siger jeg jer: I skal se himlen åben og Guds engle stige op og stige ned over Menneskesønnen.«

### Joh 2

#### Brylluppet i Kana

**1** Den tredje dag var der bryllup i Kana i Galilæa, og dér var Jesu mor med; **2** også Jesus og hans disciple var indbudt til brylluppet. **3** Men vinen slap op, og Jesu mor sagde til ham: »De har ikke mere vin.« **4** Jesus sagde til hende: »Hvad vil du mig, kvinde? Min time er endnu ikke kommet.« **5** Hans mor sagde til tjenerne: »Gør, hvad som helst han siger til jer.«

**6** Der var dér seks vandkar af sten; de stod der efter jødernes regler for renselse og rummede hver to til tre spande. **7** Jesus sagde til dem: »Fyld karrene med vand.« Og de fyldte dem helt op. **8** Og han sagde til dem: »Øs nu op og bær det hen til skafferen.« Det gjorde de så. **9** Men da skafferen havde smagt på vandet, der var blevet til vin – han vidste ikke, hvor den kom fra, men det vidste de tjenere, som havde øst vandet op – kaldte han på brudgommen **10** og sagde til ham: »Man sætter ellers den gode vin frem først, og når folk har drukket godt, så den ringere. Du har gemt den gode vin til nu.«

**11** Dette gjorde Jesus i Kana i Galilæa som begyndelsen på sine tegn og åbenbarede sin herlighed, og hans disciple troede på ham.

**12** Derefter gik han og hans mor og hans brødre og hans disciple ned til Kapernaum, og dér blev de nogle få dage.

#### Tempelrensningen

**13** Jødernes påske nærmede sig, og Jesus drog op til Jerusalem. **14** På tempelpladsen så han dem, der solgte okser, får og duer, og dem, der sad og vekslede penge. **15** Han lavede en pisk af reb og jog dem alle ud fra tempelpladsen, også fårene og okserne. Han spredte vekselerernes mønter og væltede deres borde. **16** Til dem, der solgte duer, sagde han: »Få det væk herfra! Brug ikke min faders hus som markedsplads!« **17** Hans disciple kom i tanker om, at der står skrevet: »Nidkærhed for dit hus skal fortære mig.«

**18** Jøderne sagde da til ham: »Hvilket tegn viser du os, siden du gør dette?« **19** Jesus svarede dem: »Riv dette tempel ned, og jeg vil rejse det igen på tre dage.« **20** Da sagde jøderne: »Dette tempel er der bygget på i 46 år, og så vil du rejse det igen på tre dage?« **21** Men det tempel, han talte om, var hans legeme. **22** Da han siden var opstået fra de døde, kom hans disciple i tanker om, at han havde sagt dette, og de troede Skriften og det ord, Jesus havde sagt.

**23** Mens han var i Jerusalem under påskefesten, kom mange til tro på hans navn ved at se de tegn, han gjorde. **24** Men selv betroede Jesus sig ikke til dem, fordi han kendte alle, **25** og fordi han ikke havde behov for, at nogen skulle vidne om mennesket; for han vidste selv, hvad der gemmer sig i mennesket.

### Joh 3

#### Jesus og Nikodemus

**1** Der var et menneske, en af farisæerne, ved navn Nikodemus, medlem af jødernes råd. **2** Han kom til Jesus om natten og sagde til ham: »Rabbi, vi ved, du er en lærer, der er kommet fra Gud; for ingen kan gøre de tegn, du gør, uden at Gud er med ham.« **3** Jesus svarede ham: »Sandelig, sandelig siger jeg dig: Den, der ikke bliver født på ny, kan ikke se Guds rige.« **4** Nikodemus sagde til ham: »Hvordan kan et menneske fødes, når det er gammelt? Det kan da ikke for anden gang komme ind i sin mors liv og fødes?« **5** Jesus svarede: »Sandelig, sandelig siger jeg dig: Den, der ikke bliver født af vand og ånd, kan ikke komme ind i Guds rige. **6** Det, der er født af kødet, er kød, og det, der er født af Ånden, er ånd. **7** Du skal ikke undre dig over, at jeg sagde til dig: I må fødes på ny. **8** Vinden blæser, hvorhen den vil, og du hører den suse, men du ved ikke, hvor den kommer fra, og hvor den farer hen. Sådan er det med enhver, som er født af Ånden.«

**9** Nikodemus spurgte ham: »Hvordan kan det gå til?« **10** Jesus svarede: »Du er lærer i Israel og forstår ikke det? **11** Sandelig, sandelig siger jeg dig: Vi taler om det, vi ved, og vi vidner om det, vi har set, men I tager ikke imod vort vidnesbyrd. **12** Tror I ikke, når jeg har talt til jer om det jordiske, hvordan skal I så tro, når jeg taler til jer om det himmelske? **13** Ingen er steget op til himlen undtagen den, der steg ned fra himlen, Menneskesønnen.

**14** Og ligesom Moses ophøjede slangen i ørkenen, sådan skal Menneskesønnen ophøjes, **15** for at enhver, som tror, skal have evigt liv i ham. **16** For således elskede Gud verden, at han gav sin enbårne søn, for at enhver, som tror på ham, ikke skal fortabes, men have evigt liv. **17** For Gud sendte ikke sin søn til verden for at dømme verden, men for at verden skal frelses ved ham. **18** Den, der tror på ham, dømmes ikke; den, der ikke tror, er allerede dømt, fordi han ikke har troet på Guds enbårne søns navn. **19** Og dette er dommen, at lyset er kommet til verden, og menneskene elskede mørket frem for lyset, fordi deres gerninger var onde. **20** For enhver, som øver ondt, hader lyset og kommer ikke til lyset, for at hans gerninger ikke skal afsløres. **21** Men den, der gør sandheden, kommer til lyset, for at det skal blive åbenbart, at hans gerninger er gjort i Gud.«

#### Johannes Døbers sidste vidnesbyrd

**22** Derefter kom Jesus og hans disciple til Judæas land; dér var han en tid sammen med dem og døbte. **23** Også Johannes døbte, i Ænon ved Salem, for dér var der meget vand, og folk kom og blev døbt. **24** For Johannes var endnu ikke sat i fængsel.

**25** Nu kom Johannes' disciple i diskussion med en jøde om renselse, **26** og de gik hen til Johannes og sagde: »Rabbi, han, som var hos dig på den anden side af Jordan, han, som du har vidnet om, han døber nu selv, og alle kommer til ham.« **27** Johannes svarede: »Et menneske kan ikke tage noget som helst uden at have fået det givet fra himlen. **28** I kan selv bevidne, at jeg sagde: Jeg er ikke Kristus, men jeg er udsendt forud for ham. **29** Den, der har bruden, er brudgom; men brudgommens ven, som står og lytter efter ham, fyldes med glæde, når han hører brudgommen komme. Det er min glæde, og den er nu fuldkommen. **30** Han skal blive større, jeg skal blive mindre.

**31** Den, der kommer ovenfra, er over alle; den, der er af jorden, er jordisk og taler jordisk. Den, der kommer fra himlen, er over alle; **32** hvad han har set og hørt, det vidner han om, og ingen tager imod hans vidnesbyrd. **33** Den, der har taget imod hans vidnesbyrd, har dermed bekræftet, at Gud er sanddru; **34** for han, som Gud har udsendt, taler Guds ord; Gud giver jo ikke Ånden efter mål. **35** Faderen elsker Sønnen, og alt har han lagt i hans hånd. **36** Den, der tror på Sønnen, har evigt liv; den, der er ulydig mod Sønnen, skal ikke se livet, men Guds vrede bliver over ham.«

### Joh 4

#### Den samaritanske kvinde

**1** Da nu Jesus fik at vide, at farisæerne havde hørt, at han vandt flere disciple og døbte flere end Johannes **2** – det var ganske vist ikke Jesus selv, men hans disciple, der døbte – **3** så forlod han Judæa og vendte tilbage til Galilæa. **4** Han måtte tage vejen igennem Samaria. **5** Han kom da til en by i Samaria, der hed Sykar, i nærheden af det stykke jord, Jakob gav sin søn Josef. **6** Dér var Jakobskilden. Træt af vandringen satte Jesus sig så ved kilden; det var ved den sjette time.

**7** En samaritansk kvinde kom for at hente vand. Jesus sagde til hende: »Giv mig noget at drikke.« **8** Hans disciple var nemlig gået ind til byen for at købe mad. **9** Den samaritanske kvinde sagde til ham: »Hvordan kan du, en jøde, bede mig, en samaritansk kvinde, om noget at drikke?« – jøder vil nemlig ikke have med samaritanere at gøre. **10** Jesus svarede hende: »Hvis du kendte Guds gave og vidste, hvem det er, der siger til dig: Giv mig noget at drikke, så ville du have bedt ham, og han ville have givet dig levende vand.« **11** Kvinden sagde til ham: »Herre, du har ingen spand, og brønden er dyb; hvor får du så levende vand fra? **12** Du er vel ikke større end vor fader Jakob, som gav os brønden og selv drak af den, ligesom hans sønner og hans kvæg?« **13** Jesus svarede hende: »Enhver, som drikker af dette vand, skal tørste igen. **14** Men den, der drikker af det vand, jeg vil give ham, skal aldrig i evighed tørste. Det vand, jeg vil give ham, skal i ham blive en kilde, som vælder med vand til evigt liv.« **15** Kvinden sagde til ham: »Herre, giv mig det vand, så jeg ikke skal tørste og gå herud og hente vand.«

**16** Han sagde til hende: »Gå hen og kald på din mand, og kom herud!« **17** Kvinden svarede: »Jeg har ingen mand.« Jesus sagde til hende: »Du har ret, når du siger: Jeg har ingen mand; **18** for du har haft fem mænd, og den, du har nu, er ikke din mand; dér sagde du noget sandt.«

**19** Kvinden sagde til ham: »Herre, jeg ser, at du er en profet. **20** Vore fædre har tilbedt Gud på dette bjerg, men I siger, at stedet, hvor man skal tilbede ham, er i Jerusalem.« **21** Jesus sagde til hende: »Tro mig, kvinde, der kommer en time, da det hverken er på dette bjerg eller i Jerusalem, I skal tilbede Faderen. **22** I tilbeder det, I ikke kender; vi tilbeder det, vi kender, for frelsen kommer fra jøderne. **23** Men der kommer en time, ja, den er nu, da de sande tilbedere skal tilbede Faderen i ånd og sandhed. For det er sådanne tilbedere, Faderen vil have. **24** Gud er ånd, og de, som tilbeder ham, skal tilbede i ånd og sandhed.« **25** Kvinden sagde til ham: »Jeg ved, at Messias skal komme« – det vil sige Kristus; »når han kommer, vil han fortælle os alt.« **26** Jesus sagde til hende: »Det er mig, den der taler til dig.«

**27** Netop da kom hans disciple tilbage, og de undrede sig over, at han talte med en kvinde. Alligevel spurgte ingen, hvad han ville hende, eller hvorfor han talte med hende. **28** Kvinden lod så sin vandkrukke stå og gik ind til byen og sagde til folk: **29** »Kom og se en mand, som har fortalt mig alt, hvad jeg har gjort. Måske er det ham, der er Kristus?« **30** De gik ud af byen og gav sig på vej ud til ham.

**31** I mellemtiden sagde disciplene til ham: »Rabbi, kom og spis!« **32** Men han sagde til dem: »Jeg har mad at spise, som I ikke kender til.« **33** Da sagde disciplene til hinanden: »Mon nogen har givet ham noget at spise?« **34** Jesus sagde til dem: »Min mad er at gøre hans vilje, som har sendt mig, og fuldføre hans værk. **35** Siger I ikke: Fire måneder tager det endnu, så kommer høsten? Men jeg siger jer: Luk jeres øjne op, se ud over markerne, de er hvide til høst. **36** Den, der høster, får allerede nu sin løn og samler afgrøde til evigt liv, så at den, der sår, og den, der høster, kan glæde sig sammen. **37** For her gælder det ord: ›Én sår, og en anden høster.‹ **38** Jeg har sendt jer ud for at høste det, I ikke har slidt med; andre har slidt, og I nyder godt af deres slid.«

**39** Mange samaritanere fra den by kom til tro på ham på grund af kvindens ord, da hun vidnede: »Han har fortalt mig alt, hvad jeg har gjort.« **40** Da nu samaritanerne kom ud til ham, bad de ham om at blive hos dem. Han blev der i to dage, **41** og på grund af hans ord kom mange flere til tro. **42** Og til kvinden sagde de: »Nu tror vi ikke længere på grund af det, du fortalte; vi har nemlig selv hørt ham og ved, at han i sandhed er verdens frelser.«

#### Den kongelige embedsmand i Kapernaum

**43** Da de to dage var gået, drog Jesus videre til Galilæa. **44** Han havde selv vidnet, at en profet ikke er agtet i sit fædreland. **45** Da han nu kom til Galilæa, tog galilæerne godt imod ham, for de havde set alt det, han havde gjort i Jerusalem under festen; de havde jo selv været der ved festen. **46** Han kom nu atter til Kana i Galilæa, hvor han havde gjort vand til vin.

Der var en kongelig embedsmand, hvis søn lå syg i Kapernaum. **47** Da han hørte, at Jesus var kommet fra Judæa til Galilæa, tog han hen til ham og bad ham om at komme med derned og helbrede hans søn; for han lå for døden. **48** Da sagde Jesus til ham: »Hvis I ikke får tegn og undere at se, tror I ikke.« **49** Den kongelige embedsmand svarede: »Herre, kom med derned, før mit barn dør.« **50** Jesus sagde til ham: »Gå hjem, din søn lever.« Manden troede Jesus på hans ord og gik; **51** og allerede mens han var på vej hjem, kom hans tjenere ham i møde og fortalte, at hans dreng var i live. **52** Han spurgte dem så ud om, i hvilken time han havde fået det bedre, og de svarede: »I går ved den syvende time forlod feberen ham.« **53** Da forstod faderen, at det var sket netop i den time, da Jesus havde sagt: »Din søn lever.« Og han og hele hans husstand kom til tro.

**54** Dette sit andet tegn gjorde Jesus, efter at han var kommet fra Judæa til Galilæa.

### Joh 5

#### Den syge ved Betesda dam

**1** Derefter var det en af jødernes fester, og Jesus drog op til Jerusalem. **2** Ved Fåreporten i Jerusalem er der en dam, som på hebraisk kaldes Betesda; den har fem søjlegange. **3** I dem lå der en mængde syge, blinde, lamme og krøblinge, som ventede på, at der skulle komme bevægelse i vandet. **4** Til tider fór Herrens engel nemlig ned i dammen og bragte vandet i oprør. Den første, der kom ned i vandet, efter at det var bragt i oprør, blev rask, hvilken sygdom han end led af. **5** Dér lå der en mand, som havde været syg i 38 år. **6** Da Jesus så ham ligge der og vidste, at han allerede havde været der i lang tid, sagde han til ham: »Vil du være rask?« **7** Den syge svarede: »Herre, jeg har ikke et menneske til at hjælpe mig ned i dammen, når vandet er bragt i oprør, og mens jeg er på vej, når en anden i før mig.« **8** Jesus sagde til ham: »Rejs dig, tag din båre og gå!« **9** Straks blev manden rask, og han tog sin båre og gik omkring.

Men det var sabbat den dag; **10** derfor sagde jøderne til ham, som var blevet helbredt: »Det er sabbat, og det er ikke tilladt dig at bære din båre.« **11** Han svarede dem: »Det var ham, som gjorde mig rask, der sagde til mig: Tag din båre og gå.« **12** De spurgte ham: »Hvem var den mand, der sagde til dig: Tag den og gå?« **13** Men han, som var blevet helbredt, vidste ikke, hvem det var; for Jesus var gået sin vej på grund af menneskemængden på stedet. **14** Senere mødte Jesus ham på tempelpladsen og sagde til ham: »Nu er du blevet rask; synd ikke mere, for at der ikke skal ske dig noget værre.« **15** Manden gik tilbage og fortalte jøderne, at det var Jesus, der havde gjort ham rask. **16** Derfor gav jøderne sig til at forfølge Jesus, fordi han havde gjort dette på en sabbat. **17** Men Jesus sagde til dem: »Min fader arbejder stadig, og jeg arbejder også.« **18** Derfor var jøderne endnu mere opsat på at slå ham ihjel; for ikke blot brød han sabbatten, men han kaldte også Gud sin fader og gjorde sig selv Gud lig.

#### Sønnens fuldmagt fra Faderen

**19** Jesus sagde til dem: »Sandelig, sandelig siger jeg jer: Sønnen kan slet intet gøre af sig selv, men kun det, han ser Faderen gøre; for hvad Faderen gør, det samme gør også Sønnen. **20** For Faderen elsker Sønnen og viser ham alt, hvad han selv gør; og han skal vise ham endnu større gerninger, så I skal undre jer. **21** For ligesom Faderen oprejser de døde og gør dem levende, således gør også Sønnen dem levende, han vil. **22** Faderen dømmer heller ingen, men hele dommen har han overdraget til Sønnen, **23** for at alle skal ære Sønnen, ligesom de ærer Faderen. Den, der ikke ærer Sønnen, ærer ikke Faderen, som har sendt ham.

**24** Sandelig, sandelig siger jeg jer: Den, der hører mit ord og tror ham, som har sendt mig, har evigt liv og kommer ikke for dommen, men er gået over fra døden til livet. **25** Sandelig, sandelig siger jeg jer: Den time kommer, ja, den er nu, da de døde skal høre Guds søns røst, og de, der hører den, skal leve. **26** For ligesom Faderen har liv i sig selv, således har han også givet Sønnen at have liv i sig selv. **27** Og han har givet ham magt til at holde dom, fordi han er Menneskesøn. **28** I skal ikke undre jer over dette, for den time kommer, da alle de, der er i gravene, skal høre hans røst **29** og gå ud af dem – de, der har øvet det gode, for at opstå til liv, men de, der har gjort det onde, for at opstå til dom. **30** Jeg kan intet gøre af mig selv; som jeg hører, dømmer jeg, og min dom er retfærdig, for jeg søger ikke at gøre min egen vilje, men hans vilje, som har sendt mig.

#### Sønnens vidnesbyrd fra Faderen

**31** Er det kun mig selv, som vidner om mig, er mit vidnesbyrd ikke gyldigt. **32** Der er en anden, som vidner om mig, og jeg ved, at det vidnesbyrd, han aflægger om mig, er gyldigt. **33** I sendte bud til Johannes, og han vidnede om sandheden. **34** Ikke at jeg skal have mit vidnesbyrd fra et menneske, men jeg siger dette, for at I skal blive frelst. **35** Johannes var en lampe, som brændte, og som lyste, og for en tid lod I jer gerne begejstre af lyset fra ham.

**36** Men det vidnesbyrd, jeg har, er større end det, Johannes aflagde; for de gerninger, som Faderen har givet mig at fuldføre, selve de gerninger, jeg gør, vidner om mig, at Faderen har udsendt mig. **37** Og Faderen, som har sendt mig, han har selv vidnet om mig. I har aldrig hørt hans røst og heller ikke set hans skikkelse, **38** og hans ord lader I ikke blive i jer, for ham, som han har udsendt, ham tror I ikke. **39** I gransker Skrifterne, fordi I mener, at I har evigt liv i dem; og netop de vidner om mig. **40** Og dog vil I ikke komme til mig og få liv.

**41** Min ære vil jeg ikke have fra mennesker; **42** nej, for jeg ved, at I ikke har Guds kærlighed i jer. **43** Jeg er kommet i min faders navn, og I tager ikke imod mig; hvis en anden kommer i sit eget navn, skal I nok tage imod ham. **44** Hvordan skal I kunne tro, når I vil have jeres ære fra hinanden og ikke søger æren hos den eneste Gud? **45** Tro ikke, at jeg vil anklage jer hos Faderen; den, der anklager jer, er Moses, ham I har sat jeres håb til. **46** Havde I troet Moses, ville I have troet mig; for det var mig, han skrev om. **47** Men tror I ikke hans skrifter, hvordan skal I så tro mine ord?«

### Joh 6

#### Bespisningen af de fem tusind

**1** Derefter tog Jesus over til den anden side af Galilæas Sø, Tiberias Sø. **2** En stor folkeskare fulgte ham, fordi de så de tegn, han gjorde ved at helbrede de syge. **3** Men Jesus gik op på bjerget, og dér satte han sig sammen med sine disciple. **4** Påsken, jødernes fest, var nær.

**5** Da Jesus løftede blikket og så, at en stor skare kom hen imod ham, sagde han til Filip: »Hvor skal vi købe brød, så disse folk kan få noget at spise?« **6** Men det sagde han for at sætte ham på prøve, for selv vidste han, hvad han ville gøre. **7** Filip svarede ham: »Brød for to hundrede denarer slår ikke til, så de kan få bare en lille smule hver.« **8** En af hans disciple, Andreas, Simon Peters bror, sagde til ham: **9** »Der er en lille dreng her, han har fem bygbrød og to fisk; men hvad er det til så mange?« **10** Jesus sagde: »Få folk til at sætte sig.« Der var meget græs på stedet. Mændene satte sig; de var omkring fem tusind. **11** Så tog Jesus brødene, takkede og delte ud til dem, der sad der; på samme måde også af fiskene, så meget de ville have. **12** Da de var blevet mætte, sagde han til sine disciple: »Saml de stykker sammen, som er tilovers, så intet går til spilde.« **13** Så samlede de dem sammen og fyldte tolv kurve med de stykker af de fem bygbrød, som var tilovers efter dem, der havde spist.

**14** Da folk havde set det tegn, han havde gjort, sagde de: »Han er sandelig Profeten, som skal komme til verden.« **15** Jesus forstod nu, at de ville komme og tvinge ham med sig for at gøre ham til konge, og han trak sig atter tilbage til bjerget, helt alene.

#### Vandringen på søen

**16** Da det var blevet aften, gik hans disciple ned til søen **17** og gik om bord i en båd for at tage over til Kapernaum på den anden side af søen. Det var allerede blevet mørkt, og Jesus var endnu ikke kommet. **18** Søen var i oprør, for der blæste en hård vind. **19** Da de havde tilbagelagt femogtyve til tredive stadier, ser de Jesus gå på søen og nærme sig båden, og de blev grebet af frygt. **20** Men Jesus sagde til dem: »Det er mig, frygt ikke!« **21** Så ville de tage ham op i båden, og straks var båden fremme ved den søbred, de var på vej til.

#### Livets brød

**22** Næste dag indså folkeskaren, som stod på den anden side af søen, at der kun havde været én båd dér, og at Jesus ikke var taget af sted sammen med sine disciple i den båd, men at disciplene var taget af sted alene. **23** Fra Tiberias kom der andre både hen i nærheden af det sted, hvor de havde spist brødet, efter at Herren havde takket. **24** Da skaren nu så, at Jesus ikke var der og hans disciple heller ikke, gik de om bord i bådene og kom til Kapernaum og ledte efter Jesus. **25** Og da de fandt ham på den anden side af søen, sagde de til ham: »Rabbi, hvornår er du kommet hertil?« **26** Jesus svarede dem: »Sandelig, sandelig siger jeg jer: I leder ikke efter mig, fordi I fik tegn at se, men fordi I fik brød at spise og blev mætte. **27** Arbejd ikke for den mad, som forgår, men for den mad, som består til evigt liv, den som Menneskesønnen vil give jer; for ham har Faderen, Gud selv, sat sit segl på.« **28** Så sagde de til ham: »Hvad skal vi gøre, for at vi kan gøre Guds gerninger?« **29** Jesus svarede dem: »Guds gerning er den, at I tror på ham, han har udsendt.«

**30** Da sagde de til ham: »Hvilket tegn gør du, så vi kan se det og tro dig? Hvad kan du gøre? **31** Vore fædre spiste manna i ørkenen, som der står skrevet: ›Brød fra himlen gav han dem at spise.‹ « **32** Jesus sagde så til dem: »Sandelig, sandelig siger jeg jer: Moses gav jer ikke brødet fra himlen, men min fader giver jer brødet fra himlen, det sande brød. **33** For Guds brød er det, der kommer ned fra himlen og giver liv til verden.« **34** De sagde til ham: »Herre, giv os altid det brød!« **35** Jesus sagde til dem: »Jeg er livets brød. Den, der kommer til mig, skal ikke sulte, og den, der tror på mig, skal aldrig tørste.

**36** Men som jeg har sagt til jer: I har set mig, og I tror ikke. **37** Alt, hvad Faderen giver mig, skal komme til mig, og den, der kommer til mig, vil jeg aldrig vise bort; **38** for jeg er kommet ned fra himlen, ikke for at gøre min egen vilje, men hans vilje, som har sendt mig. **39** Og hans vilje er, at jeg ikke skal miste noget af alt det, han har givet mig, men oprejse det på den yderste dag. **40** For min faders vilje er, at enhver, som ser Sønnen og tror på ham, skal have evigt liv, og jeg skal oprejse ham på den yderste dag.«

**41** Jøderne stod og skumlede over ham, fordi han havde sagt: Jeg er det brød, som er kommet ned fra himlen. **42** Og de sagde: »Er det ikke Jesus, Josefs søn, hvis far og mor vi kender? Hvordan kan han så sige: Jeg er kommet ned fra himlen?« **43** Jesus svarede dem: »I skal ikke stå dér og skumle! **44** Ingen kan komme til mig, hvis ikke Faderen, som har sendt mig, drager ham, og jeg skal oprejse ham på den yderste dag. **45** Der står skrevet hos profeterne: ›Alle skal være oplært af Gud.‹ Enhver, som har hørt og lært af Faderen, kommer til mig. **46** Ikke at nogen har set Faderen, undtagen den, der er fra Gud; han har set Faderen. **47** Sandelig, sandelig siger jeg jer: Den, der tror, har evigt liv. **48** Jeg er livets brød. **49** Jeres fædre spiste manna i ørkenen, og de døde. **50** Men det brød, som kommer ned fra himlen, gør, at den, der spiser af det, ikke dør. **51** Jeg er det levende brød, som er kommet ned fra himlen; den, der spiser af det brød, skal leve til evig tid. Og det brød, jeg vil give, er mit kød, som gives til liv for verden.«

**52** Så kom jøderne i voldsom diskussion med hinanden og sagde: »Hvordan kan han give os sit kød at spise?« **53** Jesus sagde til dem: »Sandelig, sandelig siger jeg jer: Hvis ikke I spiser Menneskesønnens kød og drikker hans blod, har I ikke liv i jer. **54** Den, der spiser mit kød og drikker mit blod, har evigt liv, og jeg skal oprejse ham på den yderste dag. **55** For mit kød er sand mad, og mit blod er sand drik. **56** Den, der spiser mit kød og drikker mit blod, bliver i mig, og jeg i ham. **57** Ligesom den levende Fader har udsendt mig, og jeg lever i kraft af Faderen, sådan skal også den, der spiser mig, leve i kraft af mig. **58** Det brød, som er kommet ned fra himlen, er ikke sådan som det, fædrene spiste; de døde, men den, der spiser dette brød, skal leve til evig tid.«

**59** Det sagde han, da han underviste i synagogen i Kapernaum.

#### Forargelse og bekendelse

**60** Mange af hans disciple, som hørte det, sagde nu: »Det er hård tale; hvem kan holde ud at høre på det?« **61** Men Jesus vidste ved sig selv, at hans disciple skumlede over dette, og sagde til dem: »Forarger det jer? **62** Hvad så, hvis I ser Menneskesønnen stige derop, hvor han var før? **63** Det er Ånden, som gør levende, kødet gør ingen gavn. De ord, jeg har talt til jer, er ånd og liv. **64** Men der er nogle af jer, som ikke tror.« For Jesus vidste fra begyndelsen, hvem det var, der ikke troede, og hvem det var, der skulle forråde ham. **65** Og han sagde: »Det var derfor, jeg sagde til jer, at ingen kan komme til mig, hvis ikke det er givet ham af Faderen.«

**66** Efter dette var der mange af hans disciple, der forlod ham, og de fulgtes ikke mere med ham. **67** Jesus spurgte da de tolv: »Vil I også gå jeres vej?« **68** Simon Peter svarede ham: »Herre, hvem skal vi gå til? Du har det evige livs ord, **69** og vi tror, og vi ved, at du er Guds hellige.« **70** Jesus svarede dem: »Har jeg ikke selv udvalgt jer tolv, og dog er en af jer en djævel?« **71** Han talte om Judas, Simon Iskariots søn; for det var ham, der skulle forråde ham, og han var en af de tolv.

### Joh 7

#### Jesus og hans brødre

**1** Derefter drog Jesus omkring i Galilæa; i Judæa ville han nemlig ikke være, fordi jøderne søgte at slå ham ihjel.

**2** Jødernes fest, løvhyttefesten, var nær. **3** Hans brødre sagde da til ham: »Tag herfra og gå til Judæa, for at dine disciple også kan se de gerninger, du gør. **4** Der er jo ingen, der gør noget i hemmelighed, når han vil frem i offentlighed. Når du gør sådanne ting, så vis dig for verden.« **5** For ikke engang hans brødre troede på ham. **6** Da sagde Jesus til dem: »Min tid er endnu ikke kommet, men jeres tid er det altid. **7** Jer kan verden ikke hade, men mig hader den, fordi jeg vidner om den, at dens gerninger er onde. **8** Drag I op til festen, jeg drager ikke op til denne fest, for min tid er endnu ikke inde.« **9** Det sagde han og blev selv i Galilæa.

**10** Men efter at hans brødre var draget op til festen, så drog han også selv derop, ikke åbenlyst, men i al hemmelighed.

#### Spørgsmål under løvhyttefesten

**11** Jøderne ledte nu efter ham under festen og sagde: »Hvor er han?« **12** Og blandt folk var der megen snak om ham. Nogle sagde: »Han er en god mand.« Andre sagde: »Nej, han fører folket vild.« **13** Ingen talte dog offentligt om ham af frygt for jøderne.

**14** Først midt under festen gik Jesus op på tempelpladsen og begyndte at undervise. **15** Jøderne undrede sig og sagde: »Hvordan kan han have forstand på Skriften, når han ikke er oplært i den?« **16** Jesus svarede dem: »Min lære er ikke min egen, men hans, som har sendt mig. **17** Den, der vil gøre hans vilje, skal erkende, om min lære er fra Gud, eller om jeg taler af mig selv. **18** Den, der taler af sig selv, søger sin egen ære. Men den, der søger hans ære, som har sendt ham, han er sanddru, og der er ingen uret hos ham.

**19** Har Moses ikke givet jer loven? Og dog er der ingen af jer, der holder loven. Hvorfor vil I slå mig ihjel?« **20** Folkeskaren svarede: »Du må være besat af en dæmon, hvem vil slå dig ihjel?« **21** Jesus sagde til dem: »Én gerning gjorde jeg, og I undrer jer alle sammen. **22** Derfor: Moses har givet jer omskærelsen – egentlig går den ikke tilbage til Moses, men helt til fædrene – og I omskærer mennesker selv på en sabbat. **23** Når et menneske kan omskæres på en sabbat, for at Moses' lov ikke skal brydes, hvorfor er I så vrede på mig, fordi jeg gjorde et helt menneske rask på en sabbat? **24** Døm ikke efter det ydre, men fæld en retfærdig dom!«

**25** Nogle fra Jerusalem sagde nu: »Er det ikke ham, de vil slå ihjel? **26** Se bare, han taler offentligt, og de siger ingenting til ham. Skulle medlemmerne af Rådet virkelig have erkendt, at han er Kristus? **27** Men vi ved, hvor denne mand er fra. Når Kristus kommer, er der ingen, der ved, hvor han er fra.« **28** Da råbte Jesus, mens han stod og underviste på tempelpladsen: »Ja, I ved, hvem jeg er, og I ved, hvor jeg er fra. Og dog er jeg ikke kommet af mig selv, men han, som har sendt mig, er sanddru, og ham kender I ikke. **29** Jeg kender ham, for jeg kommer fra ham, og han har udsendt mig.« **30** Så ville de gribe ham, men der var ingen, der fik lagt hånd på ham, for hans time var endnu ikke kommet. **31** Men af folkeskaren kom mange til tro på ham, og de sagde: »Når Kristus kommer, vil han så gøre flere tegn, end denne mand har gjort?«

**32** Farisæerne hørte, at snakken gik sådan om ham blandt folk; og ypperstepræsterne og farisæerne sendte nu tempelvagter ud for at gribe ham. **33** Da sagde Jesus: »En kort tid endnu er jeg hos jer, så går jeg til ham, som har sendt mig. **34** I vil lede efter mig og ikke finde mig, og hvor jeg er, kan I ikke komme.« **35** Da sagde jøderne til hinanden: »Hvor mon han vil tage hen, siden vi ikke kan finde ham? Han vil vel ikke tage til dem, der lever spredt blandt grækerne, og undervise grækerne? **36** Hvad er meningen med det, han siger: I vil lede efter mig og ikke finde mig, og hvor jeg er, kan I ikke komme?«

**37** På festens sidste og største dag stod Jesus frem og råbte: »Den, der tørster, skal komme til mig og drikke. **38** Den, der tror på mig, skal det gå, som Skriften siger: ›Fra hans indre skal der rinde strømme af levende vand.‹ « **39** Det sagde han om den ånd, som de, der troede på ham, skulle få. For Ånden var der endnu ikke, fordi Jesus endnu ikke var herliggjort.

**40** Nogle i folkeskaren sagde, da de hørte de ord: »Han er sandelig Profeten.« **41** Andre sagde: »Han er Kristus.« Men nogle sagde: »Kommer Kristus da fra Galilæa? **42** Siger Skriften ikke, at Kristus kommer af Davids slægt og fra Betlehem, den landsby, David var fra?« **43** Sådan blev der uenighed i folkeskaren på grund af ham. **44** Nogle af dem ville gribe ham, men ingen lagde hånd på ham.

**45** Da tempelvagterne kom tilbage, spurgte ypperstepræsterne og farisæerne dem: »Hvorfor har I ham ikke med?« **46** Tempelvagterne svarede: »Aldrig har noget menneske talt sådan.« **47** Farisæerne spurgte dem så: »Er I nu også blevet vildført? **48** Er der da nogen af Rådets medlemmer eller af farisæerne, der tror på ham? **49** Nej, denne folkeskare, som ikke kender loven, er forbandet.« **50** Nikodemus – det var ham, der tidligere var kommet til Jesus, og som selv var en af dem – siger til dem: **51** »Vores lov dømmer da ikke et menneske, uden at man først har hørt på ham og fået rede på, hvad han har gjort?« **52** De svarede ham: »Er du måske også fra Galilæa? Se efter i Skriften, så vil du se, at der fremstår ingen profet i Galilæa.«

**53**  Så gik de hver til sit.

### Joh 8

#### Kvinden grebet i ægteskabsbrud

**1** Men Jesus gik ud til Oliebjerget. **2** Ved daggry var han atter på tempelpladsen; hele folket kom hen til ham, og han satte sig ned og underviste dem. **3** Men så kommer de skriftkloge og farisæerne med en kvinde, der var grebet i ægteskabsbrud; de stiller hende foran ham **4** og siger til ham: »Mester, denne kvinde er grebet på fersk gerning i ægteskabsbrud, **5** og i loven har Moses påbudt os at stene den slags kvinder; hvad siger du?« **6** Det sagde de for at sætte ham på prøve, så de kunne anklage ham. Men Jesus bøjede sig ned og gav sig til at skrive på jorden med fingeren. **7** Da de blev ved med at spørge ham, rettede han sig op og sagde til dem: »Den af jer, der er uden synd, skal kaste den første sten på hende.« **8** Og han bøjede sig igen ned og skrev på jorden. **9** Da de hørte det, gik de væk, én efter én, de ældste først, og Jesus blev alene tilbage med kvinden, som stod foran ham.

**10** Jesus rettede sig op og sagde til hende: »Kvinde, hvor blev de af? Var der ingen, der fordømte dig?« **11** Hun svarede: »Nej, Herre, ingen.« Så sagde Jesus: »Heller ikke jeg fordømmer dig. Gå, og synd fra nu af ikke mere.«

#### Verdens lys

**12** Atter talte Jesus til dem og sagde: »Jeg er verdens lys. Den, der følger mig, skal aldrig vandre i mørket, men have livets lys.« **13** Da sagde farisæerne til ham: »Du vidner om dig selv; dit vidnesbyrd er ikke gyldigt.« **14** Jesus svarede: »Selv om jeg også vidner om mig selv, er mit vidnesbyrd gyldigt, for jeg ved, hvor jeg er kommet fra, og hvor jeg går hen; men I ved ikke, hvor jeg kommer fra, eller hvor jeg går hen. **15** I dømmer efter det ydre, jeg dømmer ingen. **16** Men selv om jeg også dømmer, er min dom sand, for jeg er ikke alene, men Faderen, som har sendt mig, er med mig. **17** Og i jeres egen lov står der skrevet, at et vidnesbyrd fra to mennesker er gyldigt. **18** Jeg vidner om mig selv, og om mig vidner også Faderen, som har sendt mig.« **19** De spurgte så: »Hvor er din fader?« Jesus svarede: »I kender hverken mig eller min fader. Kendte I mig, kendte I også min fader.« **20** Disse ord talte han ved tempelblokken, da han underviste på tempelpladsen. Men ingen greb ham, for hans time var endnu ikke kommet.

#### Jesus og jøderne

**21** Atter sagde han til dem: »Jeg går bort, og I skal lede efter mig, men I skal dø i jeres synd; hvor jeg går hen, kan I ikke komme.« **22** Da sagde jøderne: »Han vil vel ikke tage livet af sig, siden han siger: Hvor jeg går hen, kan I ikke komme?« **23** Han sagde til dem: »I er nedenfra, jeg er ovenfra; I er af denne verden, jeg er ikke af denne verden. **24** Derfor sagde jeg til jer: I skal dø i jeres synder. For hvis I ikke tror, at jeg er den, jeg er, skal I dø i jeres synder.« **25** Så spurgte de ham: »Hvem er du?« Jesus svarede: »Jeg er den, som jeg har sagt jer fra begyndelsen. **26** Meget kan jeg sige om jer og dømme jer for; men han, som har sendt mig, er sanddru, og det, jeg har hørt af ham, taler jeg om til verden.« **27** De forstod ikke, at han talte til dem om Faderen. **28** Jesus sagde da til dem: »Når I får ophøjet Menneskesønnen, da skal I forstå, at jeg er den, jeg er, og at jeg intet gør af mig selv; men som Faderen har lært mig, sådan taler jeg. **29** Og han, som har sendt mig, er med mig; han har ikke ladt mig alene, for jeg gør altid det, der er godt i hans øjne.« **30** Da han talte sådan, kom mange til tro på ham.

#### Jøderne og Abraham

**31** Jesus sagde nu til de jøder, som var kommet til tro på ham: »Hvis I bliver i mit ord, er I sandelig mine disciple, **32** og I skal lære sandheden at kende, og sandheden skal gøre jer frie.« **33** De svarede ham: »Vi er Abrahams efterkommere og har aldrig trællet for nogen. Hvordan kan du så sige: I skal blive frie?« **34** Jesus svarede dem: »Sandelig, sandelig siger jeg jer: Enhver, som gør synden, er syndens træl. **35** Men trællen bliver ikke i huset for evigt, Sønnen bliver der for evigt. **36** Hvis altså Sønnen får gjort jer frie, skal I være virkelig frie. **37** Jeg ved, I er Abrahams efterkommere; men I vil have mig slået ihjel, fordi mit ord ikke når ind til jer. **38** Jeg siger, hvad jeg har set hos Faderen; og I gør også, hvad I har hørt af jeres fader.«

**39** De svarede: »Vores fader er Abraham.« Jesus sagde til dem: »Hvis I var Abrahams børn, ville I gøre Abrahams gerninger. **40** Men nu vil I have mig slået ihjel, et menneske, der har sagt jer sandheden, som jeg har hørt af Gud. Sådan gjorde Abraham ikke. **41** I gør jeres faders gerninger.« Da sagde de til ham: »Vi er ikke uægte børn; vi har kun én fader, og det er Gud.« **42** Jesus sagde til dem: »Hvis Gud var jeres fader, ville I elske mig, for det er fra Gud, jeg er udgået og kommet. Jeg er ikke kommet af mig selv, men det er ham, der har udsendt mig. **43** Hvorfor forstår I ikke, hvad jeg siger? Fordi I ikke kan høre mit ord. **44** I har Djævelen til fader, og I er villige til at gøre, hvad jeres fader lyster. Han har været en morder fra begyndelsen, og han står ikke i sandheden, for der er ikke sandhed i ham. Når han farer med løgn, taler han ud fra sig selv; for løgner er han og fader til løgnen. **45** Men jeg siger sandheden, derfor tror I mig ikke. **46** Hvem af jer kan påvise nogen synd hos mig? Når jeg siger sandheden, hvorfor tror I mig da ikke? **47** Den, der er af Gud, hører Guds ord; men I hører ikke, fordi I ikke er af Gud.«

#### Jesus og Abraham

**48** Jøderne sagde til ham: »Har vi ikke ret i at sige, at du er en samaritaner og besat af en dæmon?« **49** Jesus svarede: »Jeg er ikke besat af en dæmon, jeg ærer derimod min fader, men I vanærer mig. **50** Jeg søger ikke min egen ære; der er en, der søger den, og han dømmer. **51** Sandelig, sandelig siger jeg jer: Den, der holder fast ved mit ord, skal aldrig i evighed se døden.« **52** Da sagde jøderne til ham: »Nu ved vi, at du er besat af en dæmon. Abraham døde, og profeterne døde, og så siger du: Den, der holder fast ved mit ord, skal aldrig i evighed smage døden. **53** Du er vel ikke større end vor fader Abraham, som jo døde? Også profeterne døde. Hvem tror du, du er?« **54** Jesus svarede: »Hvis jeg ærer mig selv, er min ære intet værd. Det er min fader, som ærer mig, ham som I siger om: Han er vores Gud; **55** og I har ikke kendt ham, men jeg kender ham. Og siger jeg, at jeg ikke kender ham, så bliver jeg en løgner ligesom I; men jeg kender ham, og jeg holder fast ved hans ord. **56** Abraham, jeres fader, jublede over at skulle se min dag, og han fik den at se og glædede sig.« **57** Da sagde jøderne til ham: »Du er endnu ikke halvtreds år, og du har set Abraham?« **58** Jesus sagde til dem: »Sandelig, sandelig siger jeg jer: Jeg er, før Abraham blev født.« **59** Da tog de sten op for at kaste dem på ham; men Jesus forsvandt og forlod tempelpladsen.

### Joh 9

#### Helbredelsen af den blindfødte

**1** På sin vej så Jesus en mand, der havde været blind fra fødslen. **2** Hans disciple spurgte ham: »Rabbi, hvem har syndet, han selv eller hans forældre, siden han er født blind?« **3** Jesus svarede: »Hverken han selv eller hans forældre har syndet, men det er, for at Guds gerninger skal åbenbares på ham. **4** De gerninger, som han, der har sendt mig, vil have gjort, må vi gøre, så længe det er dag. Der kommer en nat, da ingen kan arbejde. **5** Mens jeg er i verden, er jeg verdens lys.« **6** Da han havde sagt det, spyttede han på jorden, lavede dynd med spyttet, smurte dyndet på den blindes øjne **7** og sagde til ham: »Gå hen og vask dig i Siloadammen!« – Siloa betyder Udsendt. Han gik så hen og vaskede sig, og da han kom tilbage, kunne han se.

**8** Naboerne og de, der ellers var vant til at se ham som tigger, sagde nu: »Er det ikke ham, der plejer at sidde og tigge?« **9** Nogle sagde: »Jo, det er ham.« Andre sagde: »Nej, han ligner ham bare.« Selv sagde han: »Det er mig.« **10** Så spurgte de ham: »Hvordan blev dine øjne da åbnet?« **11** Han svarede: »Den mand, som hedder Jesus, lavede dynd og smurte det på mine øjne og sagde til mig: Gå hen til Siloa og vask dig. Da jeg så gik derhen og vaskede mig, kunne jeg se.« **12** »Hvor er han?« spurgte de. »Det ved jeg ikke,« svarede han.

**13** De førte ham, som tidligere havde været blind, hen til farisæerne. **14** Det var sabbat den dag, Jesus lavede dyndet og åbnede hans øjne. **15** Nu spurgte så også farisæerne ham, hvordan han havde fået sit syn. Han svarede dem: »Han kom dynd på mine øjne, og jeg vaskede mig, og nu kan jeg se.« **16** Da sagde nogle af farisæerne: »Den mand er ikke fra Gud, for han overholder ikke sabbatten.« Andre sagde: »Hvordan kan et syndigt menneske gøre den slags tegn?« Sådan var der uenighed imellem dem. **17** Derfor spurgte de igen den blinde: »Hvad mener du om ham? Det var jo dine øjne, han åbnede.« »Han er en profet,« svarede han.

**18** Jøderne troede ikke på, at han havde været blind og fået sit syn, før de fik tilkaldt forældrene til ham, der nu kunne se. **19** De spurgte dem: »Er det jeres søn, som I siger er født blind? Hvordan kan han så se nu?« **20** Hans forældre svarede: »Vi ved, at han er vores søn, og at han er født blind; **21** men hvordan det er gået til, at han nu kan se, ved vi ikke; og hvem det er, der har åbnet hans øjne, ved vi heller ikke. Spørg ham selv, han er gammel nok til at svare for sig.« **22** Det sagde hans forældre, fordi de var bange for jøderne; jøderne havde nemlig allerede besluttet, at den, der bekendte Jesus som Kristus, skulle udelukkes af synagogen. **23** Det var derfor, hans forældre sagde: Han er gammel nok, spørg ham selv.

**24** De tilkaldte så for anden gang manden, som havde været blind, og sagde til ham: »Giv Gud æren! Vi ved, at den mand er en synder.« **25** Han svarede: »Om han er synder, ved jeg ikke; men én ting ved jeg: Jeg var blind, og nu kan jeg se.« **26** Så spurgte de ham: »Hvad gjorde han ved dig? Hvordan åbnede han dine øjne?« **27** Han svarede dem: »Det har jeg allerede fortalt jer, men I hørte ikke efter. Hvorfor vil I høre det igen? I vil måske også til at være hans disciple?« **28** De skældte ham ud og sagde: »Du er hans discipel, men vi er Moses' disciple. **29** Vi ved, at Gud har talt til Moses, men hvor den mand er fra, ved vi ikke.« **30** Han svarede dem: »Det underlige ved det er, at I ikke ved, hvor han er fra, han har dog åbnet mine øjne. **31** Vi ved, at syndere hører Gud ikke på, men den, der frygter Gud og gør hans vilje, ham hører han på. **32** Det er aldrig hørt før, at nogen har åbnet øjnene på en, der er født blind. **33** Hvis den mand ikke var fra Gud, kunne han intet gøre.« **34** De sagde til ham: »Du er helt igennem født i synd, og du vil belære os?« Så jog de ham ud.

**35** Jesus hørte, at de havde jaget ham ud, og da han mødte ham, sagde han: »Tror du på Menneskesønnen?« **36** Han spurgte: »Hvem er det, Herre, så jeg kan tro på ham?« **37** Jesus sagde til ham: »Du har set ham; det er ham, der taler med dig.« **38** Han sagde: »Jeg tror, Herre.« Og han tilbad ham. **39** Og Jesus sagde: »Til dom er jeg kommet til denne verden, for at de, der ikke ser, skal komme til at se, og de, der ser, skal blive blinde.« **40** Nogle af farisæerne, som var sammen med ham, hørte dette og sagde til ham: »Er vi måske også blinde?« **41** Jesus svarede dem: »Var I blinde, havde I ikke synd. Men nu siger I: Vi ser; i synd er og bliver I.

### Joh 10

#### Den gode hyrde

**1** Sandelig, sandelig siger jeg jer: Den, der ikke går ind i fårefolden gennem døren, men klatrer over et andet sted, han er en tyv og en røver. **2** Men den, der går ind gennem døren, er fårenes hyrde. **3** For ham lukker dørvogteren op, og fårene hører hans røst, og han kalder sine egne får ved navn og fører dem ud. **4** Når han har fået alle sine får ud, går han foran dem, og de følger ham, fordi de kender hans røst. **5** Men en fremmed vil de aldrig følge; de vil tværtimod flygte fra ham, fordi de ikke kender de fremmedes røst.« **6** Med dette billede talte Jesus til dem, men de forstod ikke, hvad det var, han talte til dem om.

**7** Jesus sagde da igen: »Sandelig, sandelig siger jeg jer: Jeg er døren til fårene. **8** Alle de, der er kommet før mig, er tyve og røvere, men fårene hørte ikke på dem. **9** Jeg er døren. Den, der går ind gennem mig, skal blive frelst; han skal gå ind og gå ud og finde græsgange. **10** Tyven kommer kun for at stjæle og slagte og ødelægge. Jeg er kommet, for at de skal have liv og have i overflod.

**11** Jeg er den gode hyrde. Den gode hyrde sætter sit liv til for fårene. **12** Den, der er daglejer og ikke er hyrde og ikke selv ejer fårene, ser ulven komme og lader fårene i stikken og flygter, og ulven går på rov iblandt dem og jager dem fra hinanden; **13** for han er daglejer og er ligeglad med fårene.

**14** Jeg er den gode hyrde. Jeg kender mine får, og mine får kender mig, **15** ligesom Faderen kender mig, og jeg kender Faderen; og jeg sætter mit liv til for fårene. **16** Jeg har også andre får, som ikke hører til denne fold; også dem skal jeg lede, og de skal høre min røst, og der skal blive én hjord, én hyrde.

**17** Derfor elsker Faderen mig, fordi jeg sætter mit liv til for at få det tilbage. **18** Ingen tager det fra mig, men jeg sætter det til af mig selv. Jeg har magt til at sætte det til, og jeg har magt til at få det tilbage. Og det har min fader påbudt mig at gøre.«

**19** På grund af de ord opstod der atter uenighed blandt jøderne. **20** Mange af dem sagde: »Han er besat af en dæmon, han er vanvittig. Hvorfor hører I på ham?« **21** Andre sagde: »Sådan taler en dæmonbesat ikke; kan en dæmon da åbne blindes øjne?«

**22** Så kom festen for genindvielsen af templet i Jerusalem; det var vinter, **23** og Jesus gik rundt på tempelpladsen, i Salomos Søjlegang. **24** Da slog jøderne ring omkring ham og spurgte: »Hvor længe vil du holde os hen? Hvis du er Kristus, så sig os det ligeud.« **25** Jesus svarede dem: »Jeg har sagt det til jer, og I tror det ikke. De gerninger, jeg gør i min faders navn, de vidner om mig. **26** Men I tror ikke, fordi I ikke hører til mine får. **27** Mine får hører min røst, og jeg kender dem, og de følger mig, **28** og jeg giver dem evigt liv, og de skal aldrig i evighed gå fortabt, og ingen skal rive dem ud af min hånd. **29** Det, min fader har givet mig, er større end alt andet, og ingen kan rive det ud af min faders hånd. **30** Jeg og Faderen er ét.« **31** Atter samlede jøderne sten op for at stene ham.

#### Anklagen for gudsbespottelse

**32** Jesus sagde til dem: »Mange gode gerninger fra Faderen har jeg vist jer; hvilken af de gerninger vil I stene mig for?« **33** Jøderne svarede ham: »Det er ikke for nogen god gerning, vi vil stene dig, men for bespottelse, fordi du, der er et menneske, gør dig selv til Gud.« **34** Jesus svarede dem: »Står der ikke skrevet i jeres lov: ›Jeg har sagt: I er guder‹? **35** Når loven kalder dem guder, som Guds ord er kommet til – og Skriften kan ikke rokkes – **36** siger I så til ham, som Faderen har helliget og sendt til verden: Du spotter Gud! fordi jeg sagde: Jeg er Guds søn? **37** Gør jeg ikke min faders gerninger, skal I ikke tro mig. **38** Men gør jeg dem, så tro gerningerne, selv om I ikke vil tro mig, for at I kan fatte og forstå, at Faderen er i mig og jeg i Faderen.« **39** Så ville de igen gribe ham, men han slap fra dem.

**40** Han tog atter over til den anden side af Jordan, til det sted, hvor Johannes tidligere havde døbt, og opholdt sig dér. **41** Og mange kom til ham, og de sagde: »Ganske vist gjorde Johannes intet tegn, men alt, hvad Johannes sagde om denne mand, er sandt.« **42** Og dér kom mange til tro på ham.

### Joh 11

#### Opvækkelsen af Lazarus

**1** Der var en mand, som lå syg, han hed Lazarus og var fra Betania, den landsby, hvor Maria og hendes søster Martha boede. **2** Det var Maria, som salvede Herren med vellugtende olie og tørrede hans fødder med sit hår, og det var hendes bror Lazarus, der var syg. **3** Søstrene sendte nu den besked til Jesus: »Herre, den, du elsker, er syg.« **4** Da Jesus hørte det, sagde han: »Den sygdom er ikke til døden, men tjener til Guds herlighed, for at Guds søn skal herliggøres ved den.«

**5** Jesus elskede Martha og hendes søster og Lazarus. **6** Da han nu hørte, at Lazarus var syg, blev han endnu to dage dér, hvor han var; **7** først derefter sagde han til disciplene: »Lad os tage tilbage til Judæa.« **8** Disciplene sagde til ham: »Rabbi, jøderne har lige villet stene dig, og så vil du derhen igen?« **9** Jesus svarede: »Har dagen ikke tolv timer? Den, der vandrer om dagen, snubler ikke, for han ser denne verdens lys. **10** Men den, der vandrer om natten, snubler, for lyset er ikke i ham.«

**11** Sådan sagde han, og derefter siger han til dem: »Vor ven Lazarus sover, men jeg går hen og vækker ham.« **12** Disciplene sagde til ham: »Herre, hvis han sover, kommer han sig.« **13** Jesus havde talt om hans død, men de andre mente, at han talte om almindelig søvn. **14** Da sagde Jesus ligeud til dem: »Lazarus er død. **15** Og for jeres skyld er jeg glad for, at jeg ikke var der, for at I må komme til tro. Men lad os gå hen til ham.« **16** Thomas, også kaldet Didymos, sagde da til sine meddisciple: »Lad os gå med, så vi kan dø sammen med ham.«

**17** Da Jesus kom, fik han at vide, at Lazarus allerede havde ligget fire dage i graven. **18** Betania lå i nærheden af Jerusalem, femten stadier derfra, **19** og mange jøder var kommet ud til Martha og Maria for at trøste dem i sorgen over deres bror. **20** Da nu Martha hørte, at Jesus var på vej, gik hun ud for at møde ham; men Maria blev siddende inde i huset. **21** Martha sagde til Jesus: »Herre, havde du været her, var min bror ikke død. **22** Men selv nu ved jeg, at hvad du beder Gud om, vil Gud give dig.« **23** Jesus sagde til hende: »Din bror skal opstå.« **24** Martha sagde til ham: »Ja, jeg ved, at han skal opstå ved opstandelsen på den yderste dag.« **25** Jesus sagde til hende: »Jeg er opstandelsen og livet; den, der tror på mig, skal leve, om han end dør. **26** Og enhver, som lever og tror på mig, skal aldrig i evighed dø. Tror du det?« **27** Hun svarede: »Ja, Herre, jeg tror, at du er Kristus, Guds søn, ham som kommer til verden.«

**28** Da hun havde sagt det, gik hun tilbage og kaldte ubemærket på sin søster Maria og sagde: »Mesteren er her og kalder på dig.« **29** Da Maria hørte det, rejste hun sig straks op og gik ud til ham. **30** Jesus var endnu ikke kommet ind i landsbyen, men var stadig dér, hvor Martha havde mødt ham. **31** Jøderne, som var inde i huset hos Maria for at trøste hende, så, at hun hurtigt rejste sig og ville ud; de fulgte efter hende, da de mente, at hun gik ud til graven for at græde dér.

**32** Da nu Maria kom ud, hvor Jesus var, og så ham, faldt hun ned for hans fødder og sagde: »Herre, havde du været her, var min bror ikke død.« **33** Da Jesus så hende græde og så de jøder græde, som var fulgt med hende, blev han stærkt opbragt og kom i oprør **34** og sagde: »Hvor har I lagt ham?« »Herre, kom og se!« svarede de. **35** Jesus brast i gråd. **36** Da sagde jøderne: »Se, hvor han elskede ham.« **37** Men nogle af dem sagde: »Kunne han, som åbnede den blindes øjne, ikke også have gjort, at Lazarus ikke var død?«

**38** Da blev Jesus atter stærkt opbragt, og han går hen til graven. Det var en klippehule, og en sten var stillet for den. **39** Jesus sagde: »Tag stenen væk!« Martha, den dødes søster, sagde til ham: »Herre, han stinker allerede; han ligger der jo på fjerde dag.« **40** Jesus sagde til hende: »Har jeg ikke sagt dig, at hvis du tror, skal du se Guds herlighed?« **41** Så tog de stenen væk. Jesus så op mod himlen og sagde: »Fader, jeg takker dig, fordi du har hørt mig. **42** Selv vidste jeg, at du altid hører mig, men det var for folkeskarens skyld, som står her, at jeg sagde det, for at de skal tro, at du har udsendt mig.« **43** Da han havde sagt det, råbte han med høj røst: »Lazarus, kom herud!« **44** Og den døde kom ud, med strimler af linned viklet om fødder og hænder og med et klæde viklet rundt om ansigtet. Jesus sagde til dem: »Løs ham og lad ham gå.«

#### Beslutningen om Jesu død

**45** Mange af de jøder, som havde været med hos Maria og set, hvad Jesus havde gjort, kom nu til tro på ham. **46** Men nogle af dem gik til farisæerne og fortalte dem, hvad Jesus havde gjort.

**47** Ypperstepræsterne og farisæerne kaldte da Rådet sammen og sagde: »Hvad gør vi? Den mand gør mange tegn. **48** Lader vi ham blive ved på den måde, vil alle snart tro på ham, og romerne vil komme og tage både vort tempel og vort folk.« **49** Men en af dem, Kajfas, som var ypperstepræst det år, sagde til dem: »I forstår ikke noget som helst. **50** I tænker heller ikke på, at det er bedre for jer, at ét menneske dør for folket, end at hele folket går til grunde.« **51** Det sagde han ikke af sig selv; men som ypperstepræst det år profeterede han, at Jesus skulle dø for folket; **52** og ikke for folket alene, men også for at samle Guds spredte børn til ét. **53** Fra den dag af var de besluttet på at slå ham ihjel.

**54** Derfor færdedes Jesus ikke længere offentligt blandt jøderne, men gik ud på landet, nær ørkenen, til en by ved navn Efraim; dér blev han sammen med disciplene.

**55** Jødernes påske nærmede sig, og mange ude fra landet drog op til Jerusalem før påsken for at rense sig. **56** De ledte efter Jesus og sagde til hinanden, mens de stod på tempelpladsen: »Hvad mener I? Mon han ikke kommer til festen?« **57** Men ypperstepræsterne og farisæerne havde givet ordre til, at hvis nogen fik at vide, hvor Jesus var, skulle man melde det, så de kunne gribe ham.

### Joh 12

#### Salvningen i Betania

**1** Seks dage før påske kom Jesus til Betania, hvor Lazarus boede, han, som Jesus havde oprejst fra de døde. **2** Dér holdt de et festmåltid for Jesus; Martha sørgede for maden, og Lazarus var en af dem, der sad til bords sammen med ham.

**3** Maria tog et pund ægte, meget kostbar nardusolie og salvede Jesu fødder og tørrede dem med sit hår; og huset fyldtes af duften fra den vellugtende olie. **4** Judas Iskariot, en af Jesu disciple, han, som skulle forråde ham, sagde da: **5** »Hvorfor er denne olie ikke blevet solgt for tre hundrede denarer og givet til de fattige?« **6** Det sagde han ikke, fordi han brød sig om de fattige, men fordi han var en tyv; han var nemlig den, der stod for pengekassen, og han stak noget til side af det, der blev lagt i den. **7** Da sagde Jesus: »Lad hende være, så hun kan gemme den til den dag, jeg begraves. **8** De fattige har I jo altid hos jer, men mig har I ikke altid.«

**9** Den store skare af jøder fik nu at vide, at Jesus var der; og de kom derud ikke alene på grund af ham, men også for at se Lazarus, som han havde oprejst fra de døde. **10** Men ypperstepræsterne besluttede også at slå Lazarus ihjel, **11** for på grund af ham gik mange jøder hen og troede på Jesus.

#### Indtoget i Jerusalem

**12** Næste dag hørte den store folkeskare, som var kommet til festen, at Jesus var på vej til Jerusalem. **13** De tog da palmegrene og gik ham i møde, og de råbte:
      *Hosianna!
      Velsignet være han, som kommer, i Herrens navn,
      Israels konge!*
**14** Jesus fik fat på et ungt æsel og satte sig på det, sådan som der står skrevet:
      **15** *Frygt ikke, Zions datter!
      Se, din konge kommer,
      ridende på et æsels føl.*

**16** Det forstod hans disciple ikke straks; men da Jesus var herliggjort, kom de i tanker om, at dette var skrevet om ham, og at det var det, man havde gjort med ham. **17** Skaren, som havde været med ham, da han kaldte Lazarus ud af graven og oprejste ham fra de døde, vidnede om det. **18** Det var også derfor, skaren var gået ham i møde, fordi de havde hørt, at han havde gjort dette tegn. **19** Da sagde farisæerne til hinanden: »Her kan I se, det nytter ikke noget. Se bare, alverden løber efter ham.«

#### Hvedekornet

**20** Blandt dem, der drog op til Jerusalem for at tilbede Gud ved festen, var der nogle grækere. **21** De kom hen til Filip, som var fra Betsajda i Galilæa, og sagde til ham: »Herre, vi vil gerne se Jesus.« **22** Filip kom og sagde det til Andreas, og Andreas og Filip kom og sagde det til Jesus. **23** Men Jesus svarede dem: »Timen er kommet, da Menneskesønnen skal herliggøres. **24** Sandelig, sandelig siger jeg jer: Hvis hvedekornet ikke falder i jorden og dør, bliver det kun det ene korn; men hvis det dør, bærer det mange fold. **25** Den, der elsker sit liv, mister det, og den, der hader sit liv i denne verden, skal bevare det til evigt liv. **26** Den, der tjener mig, skal følge mig, og hvor jeg er, dér skal også min tjener være. Den, der tjener mig, ham skal Faderen ære.

**27** Nu er min sjæl i oprør, og hvad skal jeg sige? Fader, frels mig fra denne time? Nej, det er derfor, jeg er nået til denne time. **28** Fader, herliggør dit navn!« Da lød der en røst fra himlen: »Jeg har herliggjort det, og jeg vil atter herliggøre det.« **29** Folkeskaren, som stod der og hørte det, sagde, at det var torden. Andre sagde: »En engel talte til ham.« **30** Jesus sagde til dem: »Den røst lød ikke for min skyld, men for jeres skyld. **31** Nu fældes der dom over denne verden, nu skal denne verdens fyrste jages ud. **32** Og når jeg er blevet ophøjet fra jorden, vil jeg drage alle til mig.« **33** Det sagde han og betegnede dermed, hvordan han skulle dø.

**34** Skaren sagde da til ham: »Vi har lært af loven, at Kristus bliver til evig tid; hvordan kan du så sige, at Menneskesønnen skal ophøjes? Hvem er denne Menneskesøn?« **35** Jesus sagde til dem: »En kort tid endnu er lyset hos jer. I skal vandre, mens I har lyset, for at ikke mørket skal gribe jer. Den, der vandrer i mørket, ved ikke, hvor han går. **36** Tro på lyset, mens I har lyset, så I kan blive lysets børn.«

Sådan talte Jesus, og han gik bort og forsvandt for dem.

#### Profetien om forhærdelsen

**37** Skønt han havde gjort så mange tegn for øjnene af dem, troede de ikke på ham, **38** for at det ord af profeten Esajas skulle gå i opfyldelse:
      *Herre, hvem troede på det, de hørte af os?
      For hvem blev Herrens arm åbenbaret?*
**39** Derfor kunne de ikke tro, for Esajas har også sagt:
      **40** *Han har blindet deres øjne
      og forhærdet deres hjerte,
      for at de ikke skal se med øjnene
      og fatte med hjertet
      og vende om, så jeg må helbrede dem.*
**41** Det sagde Esajas, fordi han så hans herlighed og talte om ham. **42** Ikke desto mindre kom mange, endog af Rådets medlemmer, til tro på ham. Men på grund af farisæerne bekendte de det ikke, for ikke at blive udelukket af synagogen. **43** De elskede nemlig ære fra mennesker frem for ære fra Gud.

#### Dom og frelse

**44** Jesus råbte: »Den, der tror på mig, tror ikke på mig, men på ham, som har sendt mig. **45** Og den, der ser mig, ser ham, som har sendt mig. **46** Som lys er jeg kommet til verden, for at enhver, som tror på mig, ikke skal blive i mørket. **47** Og den, der hører mine ord og ikke holder fast ved dem, ham dømmer jeg ikke; for jeg er ikke kommet for at dømme verden, men for at frelse verden. **48** Den, der forkaster mig og ikke tager imod mine ord, har mødt sin dommer: Det ord, jeg har talt, det skal dømme ham på den yderste dag. **49** For jeg har ikke talt af mig selv; men Faderen, som har sendt mig, han har påbudt mig, hvad jeg skal sige, og hvad jeg skal tale. **50** Og jeg ved, at hans bud er evigt liv. Så når jeg taler, taler jeg sådan, som Faderen har sagt til mig.«

### Joh 13

#### Fodvaskningen

**1** Det var før påskefesten, og Jesus vidste, at hans time var kommet, da han skulle gå bort fra denne verden til Faderen; han havde elsket sine egne, som var i verden, og han elskede dem indtil det sidste. **2** Og mens de holdt måltid – Djævelen havde allerede sat sig for, at Judas, Simon Iskariots søn, skulle forråde ham; **3** og Jesus vidste, at Faderen havde lagt alt i hans hænder, og at han var udgået fra Gud og nu gik tilbage til Gud – **4** så rejser Jesus sig fra bordet og lægger sin kjortel, tager et klæde og binder det om sig. **5** Derefter hælder han vand op i et fad og giver sig til at vaske disciplenes fødder og tørre dem med klædet, som han havde bundet om sig. **6** Han kom så til Simon Peter, og Peter sagde til ham: »Herre, vasker du mine fødder?« **7** Jesus svarede ham: »Hvad jeg gør, fatter du ikke nu, men senere skal du forstå det.« **8** Peter sagde: »Aldrig i evighed skal du vaske mine fødder.« Jesus svarede: »Hvis jeg ikke vasker dig, har du ikke lod og del sammen med mig.« **9** Simon Peter sagde til ham: »Herre, så ikke kun fødderne, men også hænderne og hovedet!« **10** Jesus sagde til ham: »Den, der er badet, behøver ikke at få vasket andet end fødderne, men er ren over det hele. Og I er rene; dog ikke alle.« **11** Han vidste nemlig, hvem der skulle forråde ham; derfor sagde han: I er ikke alle rene.

**12** Da han nu havde vasket deres fødder og taget sin kjortel på og sat sig til bords igen, sagde han til dem: »Forstår I, hvad jeg har gjort mod jer? **13** I kalder mig Mester og Herre, og med rette, for det er jeg. **14** Når nu jeg, jeres Herre og Mester, har vasket jeres fødder, så skylder I også at vaske hinandens fødder. **15** Jeg har givet jer et forbillede, for at I skal gøre, ligesom jeg har gjort mod jer. **16** Sandelig, sandelig siger jeg jer: En tjener er ikke større end sin herre, og en udsending ikke større end den, der har sendt ham. **17** Når I ved det, er I salige, hvis I gør det.

#### Forudsigelsen af Judas' forræderi

**18** Jeg taler ikke om jer alle; jeg ved, hvem jeg har udvalgt, men Skriftens ord må gå i opfyldelse:
      *Den, der spiser brødet med mig,
      har løftet hælen imod mig.*
**19** Jeg siger det til jer allerede nu, inden det sker, for at I, når det er sket, skal tro, at jeg er den, jeg er. **20** Sandelig, sandelig siger jeg jer: Den, der tager imod, hvem jeg end sender, tager imod mig, og den, der tager imod mig, tager imod ham, der har sendt mig.«

**21** Da Jesus havde sagt det, kom han i oprør og vidnede: »Sandelig, sandelig siger jeg jer: En af jer vil forråde mig.« **22** Disciplene så på hinanden, usikre på, hvem han talte om. **23** En af hans disciple, den som Jesus elskede, sad til bords lige ved siden af Jesus. **24** Ham gav Simon Peter tegn til at spørge Jesus, hvem det var, han talte om. **25** Da det nu var ham, der sad nærmest ved Jesus, spurgte han: »Hvem er det, Herre?« **26** Jesus svarede: »Det er ham, jeg giver det stykke brød, jeg nu dypper.« Så dyppede han brødet, tog det og gav det til Judas, Simon Iskariots søn. **27** Og da Judas havde fået brødet, fór Satan i ham. Jesus sagde til ham: »Hvad du gør, gør det snart.« **28** Ingen af dem, der sad til bords, forstod, hvorfor han sagde det til ham. **29** Men da Judas stod for pengekassen, mente nogle, at Jesus havde sagt til ham: »Køb, hvad vi har brug for til festen,« eller at han skulle give noget til de fattige. **30** Da han havde fået brødet, gik han straks ud. Det var nat.

#### Det nye bud

**31** Da Judas var gået ud, sagde Jesus: »Nu er Menneskesønnen herliggjort, og Gud er herliggjort i ham. **32** Er Gud herliggjort i ham, skal Gud også herliggøre ham i sig, og han skal snart herliggøre ham. **33** Mine børn, endnu en kort tid er jeg hos jer. I skal lede efter mig, og hvad jeg sagde til jøderne, siger jeg nu også til jer: Hvor jeg går hen, kan I ikke komme. **34** Et nyt bud giver jeg jer: I skal elske hinanden. Som jeg har elsket jer, skal også I elske hinanden. **35** Deraf kan alle vide, at I er mine disciple: hvis I har kærlighed til hinanden.«

#### Forudsigelsen af Peters fornægtelse

**36** Simon Peter sagde til ham: »Herre, hvor går du hen?« Jesus svarede ham: »Hvor jeg går hen, kan du ikke følge mig nu, men senere skal du følge mig.« **37** Peter sagde til ham: »Herre, hvorfor kan jeg ikke følge dig nu? Jeg vil sætte mit liv til for dig.« **38** Jesus svarede: »Vil du sætte dit liv til for mig? Sandelig, sandelig siger jeg dig: Hanen skal ikke gale, før du har fornægtet mig tre gange.

### Joh 14

#### Vejen og sandheden og livet

**1** Jeres hjerte må ikke forfærdes! Tro på Gud, og tro på mig! **2** I min faders hus er der mange boliger; hvis ikke, ville jeg så have sagt, at jeg går bort for at gøre en plads rede for jer? **3** Og når jeg er gået bort og har gjort en plads rede for jer, kommer jeg igen og tager jer til mig, for at også I skal være, hvor jeg er. **4** Og hvor jeg går hen, derhen kender I vejen.« **5** Thomas sagde til ham: »Herre, vi ved ikke, hvor du går hen, hvordan kan vi så kende vejen?« **6** Jesus sagde til ham: »Jeg er vejen og sandheden og livet; ingen kommer til Faderen uden ved mig. **7** Kender I mig, vil I også kende min fader. Og fra nu af kender I ham og har set ham.«

**8** Filip sagde til ham: »Herre, vis os Faderen, og det er nok for os.« **9** Jesus sagde til ham: »Så lang tid har jeg været hos jer, og du kender mig ikke, Filip? Den, der har set mig, har set Faderen; hvordan kan du så sige: Vis os Faderen? **10** Tror du ikke, at jeg er i Faderen, og Faderen er i mig? De ord, jeg siger til jer, taler jeg ikke af mig selv; men Faderen, som bliver i mig, gør sine gerninger. **11** Tro mig, at jeg er i Faderen, og Faderen er i mig; hvis ikke, så tro på grund af selve gerningerne. **12** Sandelig, sandelig siger jeg jer: Den, der tror på mig, han skal også gøre de gerninger, jeg gør, ja, gøre større gerninger end dem, for jeg går til Faderen; **13** og hvad I end beder om i mit navn, det vil jeg gøre, for at Faderen må blive herliggjort i Sønnen. **14** Beder I mig om noget i mit navn, vil jeg gøre det.

#### Løftet om en anden talsmand

**15** Elsker I mig, så hold mine bud; **16** og jeg vil bede Faderen, og han vil give jer en anden talsmand, som skal være hos jer til evig tid: **17** sandhedens ånd, som verden ikke kan tage imod, fordi den hverken ser eller kender den. I kender den, for den bliver hos jer og skal være i jer. **18** Jeg vil ikke efterlade jer faderløse; jeg kommer til jer. **19** Endnu en kort tid, og verden ser mig ikke længere, men I ser mig, for jeg lever, og I skal leve. **20** Den dag skal I erkende, at jeg er i min fader, og I er i mig og jeg i jer. **21** Den, der har mine bud og holder dem, han er den, der elsker mig; og den, der elsker mig, skal elskes af min fader; også jeg skal elske ham og give mig til kende for ham.«

**22** Judas, ikke Iskariot, sagde til ham: »Herre, hvordan kan det være, at du vil give dig til kende for os, men ikke for verden?« **23** Jesus svarede ham: »Den, der elsker mig, vil holde fast ved mit ord, og min fader vil elske ham, og vi skal komme til ham og tage bolig hos ham. **24** Den, der ikke elsker mig, holder ikke fast ved mine ord. Og det ord, I hører, er ikke mit, men Faderens, som har sendt mig.

**25** Sådan har jeg talt til jer, mens jeg endnu var hos jer. **26** Men Talsmanden, Helligånden, som Faderen vil sende i mit navn, han skal lære jer alt og minde jer om alt, hvad jeg har sagt til jer. **27** Fred efterlader jeg jer, min fred giver jeg jer; jeg giver jer ikke, som verden giver. Jeres hjerte må ikke forfærdes og ikke være modløst! **28** I har hørt, at jeg har sagt til jer: Jeg går bort, og jeg kommer til jer. Hvis I elskede mig, ville I glæde jer over, at jeg går til Faderen, for Faderen er større end jeg. **29** Nu har jeg sagt det til jer, før det sker, for at I skal tro, når det sker. **30** Jeg skal ikke tale meget med jer mere, for verdens fyrste kommer; og mig kan han intet gøre, **31** men det sker, for at verden skal forstå, at jeg elsker Faderen og gør sådan, som Faderen har påbudt mig. Rejs jer, lad os gå herfra!

### Joh 15

#### Det sande vintræ

**1** Jeg er det sande vintræ, og min fader er vingårdsmanden. **2** Hver gren på mig, som ikke bærer frugt, den fjerner han, og hver gren, som bærer frugt, den renser han, for at den skal bære mere frugt. **3** I er allerede rene på grund af det ord, jeg har talt til jer. **4** Bliv i mig, og jeg bliver i jer. Ligesom en gren ikke kan bære frugt af sig selv, men kun når den bliver på vintræet, sådan kan I det heller ikke, hvis I ikke bliver i mig. **5** Jeg er vintræet, I er grenene. Den, der bliver i mig, og jeg i ham, han bærer megen frugt; for skilt fra mig kan I slet intet gøre. **6** Den, der ikke bliver i mig, kastes væk som en gren og visner; man samler dem sammen og kaster dem i ilden, og de bliver brændt. **7** Hvis I bliver i mig, og mine ord bliver i jer, så bed om, hvad I vil, og I skal få det. **8** Derved herliggøres min fader, at I bærer megen frugt og bliver mine disciple.

#### Kærlighedsbudet

**9** Som Faderen har elsket mig, har også jeg elsket jer; bliv i min kærlighed. **10** Hvis I holder mine bud, vil I blive i min kærlighed, ligesom jeg har holdt min faders bud og bliver i hans kærlighed. **11** Sådan har jeg talt til jer, for at min glæde kan være i jer og jeres glæde blive fuldkommen. **12** Dette er mit bud, at I skal elske hinanden, ligesom jeg har elsket jer. **13** Større kærlighed har ingen end den at sætte sit liv til for sine venner. **14** I er mine venner, hvis I gør, hvad jeg påbyder jer. **15** Jeg kalder jer ikke længere tjenere, for tjeneren ved ikke, hvad hans herre gør; jeg kalder jer venner, for alt, hvad jeg har hørt af min fader, har jeg gjort kendt for jer. **16** Det er ikke jer, der har udvalgt mig, men mig, der har udvalgt jer og sat jer til at gå ud og bære frugt og blive ved med at bære frugt, så Faderen kan give jer, hvad som helst I beder om i mit navn. **17** Dette byder jeg jer, at I skal elske hinanden.

#### Verdens had

**18** Når verden hader jer, skal I vide, at den har hadet mig før jer. **19** Var I af verden, ville verden elske jer som sit eget; nu er I ikke af verden, men jeg har udvalgt jer af verden, derfor hader verden jer. **20** Husk det ord, jeg sagde til jer: En tjener er ikke større end sin herre. Har de forfulgt mig, vil de også forfølge jer; har de holdt fast ved mit ord, vil de også holde fast ved jeres. **21** Men alt det skal de gøre mod jer på grund af mit navn, fordi de ikke kender ham, som har sendt mig.

**22** Var jeg ikke kommet og havde talt til dem, havde de ikke haft synd; men nu har de ingen undskyldning for deres synd. **23** Den, der hader mig, hader også min fader. **24** Havde jeg ikke gjort de gerninger iblandt dem, som ingen anden har gjort, havde de ikke haft synd; men nu har de set, og dog hader de både mig og min fader. **25** Men det er sket, for at det ord, som står skrevet i deres lov, skal gå i opfyldelse: ›De hadede mig uden grund.‹

**26** Når Talsmanden kommer, som jeg vil sende til jer fra Faderen, sandhedens ånd, som udgår fra Faderen, skal han vidne om mig. **27** Men også I skal vidne, for I har været med mig fra begyndelsen.

### Joh 16

**1** Sådan har jeg talt til jer, for at I ikke skal falde fra. **2** De skal udelukke jer af synagogerne, ja, der kommer en tid, da enhver, som slår jer ihjel, skal mene, at han derved tjener Gud. **3** Og det skal de gøre, fordi de hverken har kendt Faderen eller mig. **4** Men sådan har jeg talt til jer, for at I, når den tid kommer, skal huske på, at jeg har sagt det til jer. Men jeg sagde det ikke til jer fra begyndelsen, fordi jeg var hos jer.

#### Talsmandens gerning

**5** Nu går jeg til ham, som har sendt mig, og ingen af jer spørger mig: Hvor går du hen? **6** Men fordi jeg har talt sådan til jer, er jeres hjerte fyldt af sorg. **7** Men jeg siger jer sandheden: Det er det bedste for jer, at jeg går bort. For går jeg ikke bort, vil Talsmanden ikke komme til jer; men når jeg går herfra, vil jeg sende ham til jer. **8** Og når han kommer, skal han overbevise verden om synd og om retfærdighed og om dom. **9** Om synd: at de ikke tror på mig; **10** om retfærdighed: at jeg går til Faderen, og I ser mig ikke længere; **11** om dom: at denne verdens fyrste er dømt.

**12** Jeg har endnu meget at sige jer, men det kan I ikke bære nu. **13** Men når han kommer, sandhedens ånd, skal han vejlede jer i hele sandheden; for han skal ikke tale af sig selv, men alt, hvad han hører, skal han tale, og hvad der kommer, skal han forkynde for jer. **14** Han skal herliggøre mig, for han skal tage af mit og forkynde det for jer. **15** Alt, hvad Faderen har, er mit; derfor sagde jeg, at han skal tage af mit og forkynde det for jer.

#### Jesu bortgang

**16** En kort tid, så ser I mig ikke længere, og atter en kort tid, så skal I se mig.« **17** Da sagde nogle af hans disciple til hinanden: »Hvad er meningen med det, han siger til os: En kort tid, så ser I mig ikke, og atter en kort tid, så skal I se mig? og: Jeg går til Faderen?« **18** De sagde altså: »Hvad mener han med at sige: En kort tid? Vi forstår ikke, hvad han taler om.«

**19** Jesus vidste, at de ville spørge ham, så han sagde til dem: »I spørger hinanden, hvad jeg mente, da jeg sagde: En kort tid, så ser I mig ikke, og atter en kort tid, så skal I se mig? **20** Sandelig, sandelig siger jeg jer: I skal græde og klage, men verden skal glæde sig. I skal sørge, men jeres sorg skal blive til glæde. **21** Når kvinden skal føde, har hun det svært, fordi hendes time er kommet; men når hun har født sit barn, husker hun ikke mere sin trængsel af glæde over, at et menneske er født til verden. **22** Også I sørger nu, men jeg skal se jer igen, og da skal jeres hjerte glæde sig, og ingen skal tage jeres glæde fra jer.

**23** Den dag skal I ikke spørge mig om noget. Sandelig, sandelig siger jeg jer: Beder I Faderen om noget i mit navn, skal han give jer det. **24** Indtil nu har I ikke bedt om noget i mit navn. Bed, og I skal få, så jeres glæde kan være fuldkommen.

**25** Sådan har jeg talt til jer i billeder; der kommer en tid, da jeg ikke mere skal tale til jer i billeder, men ligeud forkynde for jer om Faderen. **26** Den dag skal I bede i mit navn, og jeg siger ikke til jer, at jeg vil bede til Faderen for jer, **27** for Faderen selv elsker jer, fordi I elsker mig og tror, at jeg er udgået fra Faderen. **28** Jeg er udgået fra Faderen, og jeg er kommet til verden; jeg forlader verden igen, og jeg går til Faderen.«

**29** Hans disciple sagde: »Nu taler du ligeud, og du bruger ikke billeder. **30** Nu ved vi, at du ved alt og ikke har brug for, at nogen spørger dig. Derfor tror vi, at du er udgået fra Gud.« **31** Jesus svarede dem: »Tror I nu? **32** Der kommer en time, ja, den er kommet, da I skal spredes hver til sit og efterlade mig alene. Men jeg er ikke alene, for Faderen er med mig. **33** Sådan har jeg talt til jer, for at I skal have fred i mig. I verden har I trængsler; men vær frimodige, jeg har overvundet verden.«

### Joh 17

#### Jesu sidste bøn

**1** Sådan talte Jesus; og han så op mod himlen og sagde: »Fader, timen er kommet. Herliggør din søn, for at Sønnen kan herliggøre dig, **2** ligesom du har givet ham magt over alle mennesker, for at han kan give evigt liv til alle dem, du har givet ham. **3** Og dette er det evige liv, at de kender dig, den eneste sande Gud, og ham, du har udsendt, Jesus Kristus. **4** Jeg har herliggjort dig på jorden ved at fuldføre den gerning, du har givet mig at gøre. **5** Fader, herliggør mig nu hos dig med den herlighed, jeg havde hos dig, før verden var til.

**6** Jeg har åbenbaret dit navn for de mennesker, du gav mig fra verden. De var dine, og du gav dem til mig, og de har holdt fast ved dit ord. **7** Nu forstår de, at alt, hvad du har givet mig, er fra dig. **8** For de ord, du gav mig, har jeg givet dem, og de har taget imod dem, og de har i sandhed forstået, at jeg er udgået fra dig, og de er kommet til tro på, at det er dig, der har udsendt mig.

**9** Jeg beder for dem; ikke for verden beder jeg, men for dem, du har givet mig, for de er dine; **10** alt mit er dit, og dit er mit, og jeg er herliggjort i dem. **11** Jeg er ikke længere i verden, men de er i verden, og jeg kommer til dig. Hellige fader, hold dem fast ved dit navn, det du har givet mig, for at de kan være ét ligesom vi. **12** Da jeg var sammen med dem, holdt jeg dem fast ved dit navn, det du har givet mig, og jeg vogtede dem, og ingen af dem gik fortabt, undtagen fortabelsens søn, for at Skriften skulle gå i opfyldelse. **13** Nu kommer jeg til dig; og sådan taler jeg i verden, for at de fuldt ud må have min glæde i sig. **14** Jeg har givet dem dit ord; og verden har hadet dem, fordi de ikke er af verden, ligesom jeg ikke er af verden. **15** Jeg beder ikke om, at du skal tage dem ud af verden, men at du vil bevare dem fra det onde. **16** De er ikke af verden, ligesom jeg ikke er af verden. **17** Hellig dem i sandheden; dit ord er sandhed. **18** Ligesom du har udsendt mig til verden, har jeg også udsendt dem til verden. **19** Jeg helliger mig selv for dem, for at de også kan være helliget i sandheden. **20** Ikke for dem alene beder jeg, men også for dem, som ved deres ord tror på mig, **21** at de alle må være ét, ligesom du, fader, i mig og jeg i dig, at de også må være i os, for at verden skal tro, at du har udsendt mig. **22** Den herlighed, du har givet mig, har jeg givet dem, for at de skal være ét, ligesom vi er ét, **23** jeg i dem og du i mig, for at de fuldt ud skal blive ét, for at verden skal forstå, at du har udsendt mig og har elsket dem, som du har elsket mig.

**24** Fader, jeg vil, at hvor jeg er, skal også de, som du har givet mig, være hos mig, for at de skal se min herlighed, som du har givet mig, for du har elsket mig, før verden blev grundlagt. **25** Retfærdige fader, verden har ikke kendt dig, men jeg har kendt dig, og de har erkendt, at du har udsendt mig; **26** og jeg har gjort dit navn kendt for dem og vil gøre det kendt, for at den kærlighed, du har elsket mig med, skal være i dem, og jeg i dem.«

### Joh 18

#### Tilfangetagelsen i Getsemane

**1** Da Jesus havde sagt det, gik han ud sammen med sine disciple og over på den anden side af Kedronbækken, hvor der var en have, som han og hans disciple gik ind i. **2** Også Judas, som forrådte ham, kendte det sted, for dér mødtes Jesus ofte med sine disciple. **3** Judas tog så vagtstyrken og nogle af ypperstepræsternes og farisæernes tempelvagter med sig og kom derover med lygter og fakler og våben. **4** Jesus, som vidste alt, hvad der skulle ske med ham, gik ud til dem og spurgte: »Hvem leder I efter?« **5** »Jesus fra Nazaret,« svarede de. Han sagde til dem: »Det er mig.« Også Judas, som forrådte ham, stod sammen med dem. **6** Da Jesus sagde: »Det er mig,« veg de tilbage og faldt om på jorden. **7** Han spurgte dem så igen: »Hvem leder I efter?« »Jesus fra Nazaret,« svarede de. **8** Jesus sagde til dem: »Det er mig; det har jeg jo sagt jer. Når det altså er mig, I leder efter, så lad de andre gå.« **9** For sådan skulle det ord, han havde sagt, gå i opfyldelse: »Af dem, du har givet mig, har jeg ikke mistet nogen.« **10** Men Simon Peter trak et sværd, som han havde med, og slog efter ypperstepræstens tjener og huggede højre øre af ham; tjeneren hed Malkus. **11** Jesus sagde til Peter: »Stik sværdet i skeden! Skulle jeg ikke drikke det bæger, Faderen har givet mig?«

**12** Vagtstyrken og officeren og jødernes tempelvagter anholdt nu Jesus og bandt ham; **13** de førte ham først til Annas, for han var svigerfar til Kajfas, der var ypperstepræst det år. **14** Det var Kajfas, der havde givet jøderne det råd, at det var bedst, at ét menneske døde for folket.

#### Jesus for ypperstepræsten og Peters fornægtelse

**15** Simon Peter og en anden discipel fulgte efter Jesus. Denne anden discipel var kendt af ypperstepræsten og gik ind i ypperstepræstens gård sammen med Jesus, **16** men Peter blev stående udenfor ved porten. Den anden discipel, som var kendt af ypperstepræsten, gik ud og talte med pigen, der holdt vagt ved porten, og fik Peter med ind. **17** Tjenestepigen, der holdt vagt ved porten, sagde til Peter: »Er du ikke også en af den mands disciple?« »Nej, jeg er ikke,« svarede han. **18** Tjenerne og tempelvagterne havde tændt et bål af trækul, fordi det var koldt, og stod og varmede sig. Også Peter stod og varmede sig sammen med dem.

**19** Ypperstepræsten spurgte nu Jesus ud om hans disciple og om hans lære. **20** Jesus svarede ham: »Jeg har talt til verden i fuld offentlighed; jeg har altid undervist i synagoger og på tempelpladsen, hvor alle jøderne kommer sammen, og i det skjulte har jeg intet talt. **21** Hvorfor spørger du mig? Spørg dem, der har hørt mig, hvad jeg har talt til dem; de ved jo, hvad jeg har sagt.« **22** Da Jesus sagde det, var der en af tempelvagterne, som stod ved siden af, der gav ham et slag i ansigtet og sagde til ham: »Er det en måde at svare ypperstepræsten på?« **23** Jesus svarede: »Har jeg sagt noget forkert, så bevis, at det er forkert; men er det rigtigt, hvorfor slår du mig så?« **24** Annas sendte ham så bundet til ypperstepræsten Kajfas.

**25** Imens stod Simon Peter og varmede sig. Da sagde de til ham: »Er du ikke også en af hans disciple?« Han nægtede det og sagde: »Nej, jeg er ikke.« **26** Så sagde en af ypperstepræstens tjenere, en slægtning til ham, som Peter havde hugget øret af: »Så jeg dig ikke i haven sammen med ham?« **27** Atter nægtede Peter, og i det samme galede hanen.

#### Jesus for Pilatus

**28** De førte nu Jesus fra Kajfas til statholderens borg. Det var tidligt om morgenen. Selv gik de ikke ind i borgen, for at de ikke skulle blive urene, men kunne holde påskemåltid. **29** Pilatus gik ud til dem og sagde: »Hvilken anklage fremfører I mod denne mand?« **30** De svarede: »Havde han ikke været forbryder, ville vi ikke have udleveret ham til dig.« **31** Pilatus sagde til dem: »Så tag I ham og døm ham efter jeres lov.« Jøderne sagde: »Vi har ikke ret til at henrette nogen.« **32** For sådan skulle Jesu ord gå i opfyldelse, det ord, han sagde, da han betegnede, hvordan han skulle dø.

**33** Pilatus gik ind i borgen igen; han kaldte Jesus for sig og sagde til ham: »Er du jødernes konge?« **34** Jesus svarede: »Siger du det af dig selv, eller er det noget, andre har sagt dig om mig?« **35** Pilatus svarede: »Er jeg måske jøde? Det er dit eget folk og ypperstepræsterne, som har udleveret dig til mig. Hvad har du gjort?« **36** Jesus svarede: »Mit rige er ikke af denne verden. Var mit rige af denne verden, havde mine tjenere kæmpet for, at jeg ikke skulle udleveres til jøderne; men nu er mit rige ikke af denne verden.« **37** Pilatus sagde til ham: »Så er du altså konge?« Jesus svarede: »Du siger, jeg er konge. Derfor er jeg født, og derfor er jeg kommet til verden, for at jeg skal vidne om sandheden. Enhver, som er af sandheden, hører min røst.« **38** Pilatus sagde til ham: »Hvad er sandhed?«

Da han havde sagt det, gik han atter ud til jøderne og sagde til dem: »Jeg finder ham ikke skyldig. **39** Men det er skik og brug hos jer, at jeg løslader en fange i påsken. Vil I have, at jeg skal løslade jer jødernes konge?« **40** De råbte tilbage: »Ikke ham, men Barabbas!« Barabbas var en røver.

### Joh 19

**1** Pilatus tog så Jesus og lod ham piske. **2** Og soldaterne flettede en krone af torne og satte den på hans hoved, og de hængte en purpurkappe om ham, **3** stillede sig foran ham og sagde: »Hil dig, jødernes konge!« og slog ham i ansigtet. **4** Pilatus gik atter ud af borgen og sagde til dem: »Nu fører jeg ham ud til jer, for at I kan vide, at jeg ikke finder ham skyldig.« **5** Så kom Jesus ud med tornekronen og purpurkappen på. Pilatus sagde til dem: »Se, her er manden!« **6** Da ypperstepræsterne og tempelvagterne så ham, råbte de: »Korsfæst ham, korsfæst ham!« Pilatus sagde til dem: »Så tag I ham og korsfæst ham, for jeg finder ham ikke skyldig.« **7** Jøderne svarede: »Vi har en lov, og efter den lov skal han dø, fordi han har gjort sig selv til Guds søn.«

**8** Da Pilatus hørte de ord, blev han endnu mere bange, **9** og han gik ind i borgen igen og sagde til Jesus: »Hvor er du fra?« Men Jesus gav ham intet svar. **10** Pilatus sagde så til ham: »Svarer du mig ikke? Ved du ikke, at jeg har magt til at løslade dig og magt til at korsfæste dig?« **11** Jesus svarede ham: »Du havde ikke nogen som helst magt over mig, hvis ikke det var givet dig ovenfra. Derfor har han, der udleverede mig til dig, større synd.« **12** Efter dette ville Pilatus løslade Jesus, men jøderne råbte: »Løslader du ham, er du ikke kejserens ven. Enhver, som gør sig selv til konge, sætter sig op imod kejseren.«

**13** Da Pilatus hørte de ord, førte han Jesus ud, og han satte sig i dommersædet på det sted, som kaldes Stenbroen, på hebraisk Gabbata. **14** Det var forberedelsesdagen til påsken, ved den sjette time. Pilatus sagde til jøderne: »Her er jeres konge!« **15** Da råbte de: »Bort med ham, bort med ham, korsfæst ham!« Pilatus sagde til dem: »Skal jeg korsfæste jeres konge?« Ypperstepræsterne svarede: »Vi har ingen anden konge end kejseren.« **16** Da udleverede han Jesus til dem, for at han kunne blive korsfæstet.

#### Korsfæstelsen

Så tog de Jesus med sig; **17** han bar selv korset og gik ud til det sted, som kaldes Hovedskalsted, og som på hebraisk hedder Golgata, **18** hvor de korsfæstede ham, og sammen med ham to andre, én på hver side, med Jesus i midten. **19** Pilatus havde lavet en indskrift og sat den på korset. Den lød: »Jesus fra Nazaret, jødernes konge.« **20** Den indskrift læste mange af jøderne, for stedet, hvor Jesus blev korsfæstet, lå nær ved byen, og den var skrevet på hebraisk, latin og græsk. **21** Jødernes ypperstepræster sagde nu til Pilatus: »Skriv ikke: ›Jødernes konge‹, men: ›Han sagde: Jeg er jødernes konge‹.« **22** Pilatus svarede: »Hvad jeg skrev, det skrev jeg.«

**23** Da soldaterne havde korsfæstet Jesus, tog de hans klæder og delte dem i fire dele, én del til hver soldat. Også kjortlen tog de; men den var uden sammensyninger, ét vævet stykke fra øverst til nederst; **24** derfor sagde de til hinanden: »Lad os ikke rive den i stykker, men trække lod om, hvem der skal have den.« For sådan skulle det skriftord gå i opfyldelse:
      *De delte mine klæder mellem sig,
      de kastede lod om min klædning.*
Det gjorde soldaterne altså.

#### Jesu død

**25** Men ved Jesu kors stod hans mor, hans mors søster, Maria, Klopas' hustru, og Maria Magdalene. **26** Da Jesus så sin mor og ved siden af hende den discipel, han elskede, sagde han til sin mor: »Kvinde, dér er din søn.« **27** Derpå sagde han til disciplen: »Dér er din mor.« Fra den time tog disciplen hende hjem til sig.

**28** Derefter, da Jesus vidste, at alt nu var fuldbragt, og for at Skriften skulle opfyldes, sagde han: »Jeg tørster.« **29** Der stod et kar fyldt med eddike. De satte så en svamp fyldt med eddiken på en isopstængel og stak den op til hans mund. **30** Da Jesus havde fået eddiken, sagde han: »Det er fuldbragt.« Og han bøjede hovedet og opgav ånden.

**31** Det var forberedelsesdag, og for at legemerne ikke skulle blive hængende på korset sabbatten over – for det var en stor sabbatsdag – bad jøderne Pilatus om, at de korsfæstedes ben måtte blive knust og de døde taget ned. **32** Så kom soldaterne og knuste benene på den første og på den anden, som var korsfæstet sammen med Jesus. **33** Da de kom til Jesus og så, at han allerede var død, knuste de ikke hans ben, **34** men en af soldaterne stak ham i siden med et spyd, og der kom straks blod og vand ud. **35** Den, der har set det, har vidnet om det, for at også I skal tro – og hans vidnesbyrd er sandt, og han ved, at han taler sandt. **36** Dette skete, for at det skriftord skulle gå i opfyldelse: »Ingen af hans knogler må blive knust.« **37** Og atter et andet skriftord siger: »De skal se hen til ham, de har gennemboret.«

#### Gravlæggelsen

**38** Josef fra Arimatæa, som var discipel af Jesus, men hemmeligt, af frygt for jøderne, bad derefter Pilatus om at måtte tage Jesu legeme ned; og det tillod Pilatus. Josef kom så og tog Jesu legeme ned. **39** Også Nikodemus kom; det var ham, som tidligere var kommet til Jesus om natten; han medbragte en blanding af myrra og aloe, omkring hundrede pund. **40** Så tog de Jesu legeme og viklede linnedklæder om det sammen med de vellugtende salver, som det er skik hos jøderne ved begravelse. **41** På det sted, hvor Jesus var blevet korsfæstet, var der en have, og i haven var der en ny grav, hvor der endnu ikke havde været lagt nogen. **42** Da det var jødernes forberedelsesdag, lagde de Jesus dér, fordi den grav var i nærheden.

### Joh 20

#### Jesu opstandelse

**1** Den første dag i ugen, tidligt om morgenen, mens det endnu var mørkt, kom Maria Magdalene ud til graven, og hun så, at stenen var flyttet fra graven. **2** Så løber hun hen til Simon Peter og til den anden discipel, ham som Jesus elskede, og siger til dem: »De har flyttet Herren fra graven, og vi ved ikke, hvor de har lagt ham.« **3** Så kom Peter og den anden discipel og ville ud til graven. **4** De løb begge to, men den anden discipel løb foran, hurtigere end Peter, og nåede først til graven; **5** han bøjede sig ind og så linnedklæderne ligge der, men han gik ikke ind. **6** Simon Peter, som fulgte efter ham, nåede nu også frem; han går lige ind i graven og ser linnedklæderne ligge der **7** og klædet, som Jesus havde haft over hovedet; det lå ikke sammen med linnedklæderne, men rullet sammen på et sted for sig selv. **8** Da gik også den anden discipel derind, han som var kommet først til graven, og han så og troede. **9** Indtil da havde de nemlig ikke forstået Skriftens ord om, at han skulle opstå fra de døde. **10** Disciplene gik så hjem igen.

#### Den opstandne Jesus og Maria Magdalene

**11** Men Maria stod udenfor ved graven og græd. Som hun nu stod der og græd, bøjer hun sig ind i graven **12** og ser to engle i hvide klæder sidde dér, hvor Jesu legeme havde ligget, én ved hovedet og én ved fødderne. **13** De sagde til hende: »Kvinde, hvorfor græder du?« Hun svarede: »De har flyttet min Herre, og jeg ved ikke, hvor de har lagt ham.« **14** Da hun havde sagt det, vendte hun sig om, og hun så Jesus stå der; men hun vidste ikke, at det var Jesus. **15** Jesus sagde til hende: »Kvinde, hvorfor græder du? Hvem leder du efter?« Hun mente, det var havemanden, og sagde til ham: »Herre, hvis det er dig, der har båret ham bort, så sig mig, hvor du har lagt ham, så jeg kan hente ham.« **16** Jesus sagde til hende: »Maria!« Hun vendte sig om og sagde til ham på hebraisk: »Rabbuni!« – det betyder Mester. **17** Jesus sagde til hende: »Hold mig ikke tilbage, for jeg er endnu ikke steget op til Faderen; men gå hen til mine brødre og sig til dem: Jeg stiger op til min fader og jeres fader, til min Gud og jeres Gud.« **18** Maria Magdalene gik hen og fortalte disciplene: »Jeg har set Herren,« og at han havde sagt dette til hende.

#### Den opstandne Jesus og disciplene

**19** Om aftenen den samme dag, den første dag i ugen, mens disciplene holdt sig inde bag lukkede døre af frygt for jøderne, kom Jesus og stod midt iblandt dem og sagde til dem: »Fred være med jer!« **20** Da han havde sagt det, viste han dem sine hænder og sin side. Disciplene blev glade, da de så Herren. **21** Jesus sagde igen til dem: »Fred være med jer! Som Faderen har udsendt mig, sender jeg også jer.« **22** Da han havde sagt det, blæste han ånde i dem og sagde: »Modtag Helligånden! **23** Forlader I nogen deres synder, er de dem forladt, nægter I at forlade nogen deres synder, er de ikke forladt.«

#### Den vantro Thomas

**24** Thomas, også kaldet Didymos, en af de tolv, havde ikke været sammen med dem, da Jesus kom. **25** De andre disciple sagde til ham: »Vi har set Herren.« Men Thomas sagde til dem: »Hvis jeg ikke ser naglemærkerne i hans hænder og stikker min finger i naglemærkerne og stikker min hånd i hans side, tror jeg det ikke.«

**26** Otte dage efter var hans disciple atter samlet, og Thomas var sammen med dem. Da kom Jesus, mens dørene var lukkede, og stod midt iblandt dem og sagde: »Fred være med jer!« **27** Derpå sagde han til Thomas: »Ræk din finger frem, her er mine hænder, og ræk din hånd frem og stik den i min side, og vær ikke vantro, men troende.« **28** Thomas svarede: »Min Herre og min Gud!« **29** Jesus sagde til ham: »Du tror, fordi du har set mig. Salige er de, som ikke har set og dog tror.«

#### Evangelieskriftets formål

**30** Jesus gjorde også mange andre tegn, som hans disciple så; dem er der ikke skrevet om i denne bog. **31** Men dette er skrevet, for at I skal tro, at Jesus er Kristus, Guds søn, og for at I, når I tror, skal have liv i hans navn.

### Joh 21

#### Jesus og disciplene ved Tiberias Sø

**1** Derefter åbenbarede Jesus sig igen for disciplene ved Tiberias Sø, og det gik sådan til: **2** Simon Peter, Thomas, også kaldet Didymos, Nathanael fra Kana i Galilæa, Zebedæussønnerne og to andre af hans disciple var sammen. **3** Simon Peter sagde til dem: »Jeg tager ud at fiske.« De sagde: »Vi tager med dig.« De tog af sted og gik om bord i båden, men den nat fangede de ingenting. **4** Tidligt om morgenen stod Jesus på strandbredden; disciplene vidste dog ikke, at det var Jesus. **5** Han sagde til dem: »Børn, har I noget at spise?« »Nej,« svarede de. **6** Han sagde til dem: »Kast nettet ud på højre side af båden, så skal I få fangst.« De kastede det ud, og nu kunne de ikke trække det ind igen, så mange fisk var der. **7** Den discipel, Jesus elskede, sagde til Peter: »Det er Herren.« Da Simon Peter hørte, at det var Herren, bandt han tøjet om sig – han var ellers nøgen – og sprang ud i vandet. **8** De andre disciple kom i båden, de var nemlig ikke langt fra land, kun omkring to hundrede alen, og de havde nettet med fiskene på slæb.

**9** Da de kom i land, så de et bål af trækul, og på det lå der fisk og noget brød. **10** Jesus sagde til dem: »Kom med nogle af de fisk, I lige har fanget.« **11** Simon Peter gik op i båden og trak nettet på land, det var fyldt med store fisk, 153 i alt; men skønt der var så mange, revnede nettet ikke. **12** Jesus sagde til dem: »Kom og spis!« Ingen af disciplene turde spørge ham: »Hvem er du?« For de vidste, at det var Herren. **13** Jesus går hen og tager brødet og giver dem det, og ligeledes fisken. **14** Det var nu tredje gang, Jesus åbenbarede sig for disciplene, efter at han var opstået fra de døde.

#### Jesus og Simon Peter

**15** Da de havde spist, siger Jesus til Simon Peter: »Simon, Johannes' søn, elsker du mig mere end de andre?« Han svarede: »Ja, Herre, du ved, at jeg har dig kær.« Jesus sagde til ham: »Vogt mine lam!« **16** Igen, for anden gang, sagde han til ham: »Simon, Johannes' søn, elsker du mig?« Han svarede: »Ja, Herre, du ved, at jeg har dig kær.« Jesus sagde til ham: »Vær hyrde for mine får!« **17** Jesus sagde til ham for tredje gang: »Simon, Johannes' søn, har du mig kær?« Peter blev bedrøvet, fordi han tredje gang spurgte ham: »Har du mig kær?« og han svarede ham: »Herre, du ved alt; du ved, at jeg har dig kær.« Jesus sagde til ham: »Vogt mine får! **18** Sandelig, sandelig siger jeg dig: Da du var ung, bandt du selv op om dig og gik, hvorhen du ville; men når du bliver gammel, skal du strække dine arme ud, og en anden skal binde op om dig og føre dig hen, hvor du ikke vil.« **19** Med de ord betegnede han den død, Peter skulle herliggøre Gud med. Og da han havde sagt det, sagde han til ham: »Følg mig!«

**20** Da Peter vendte sig om, ser han den discipel følge efter, som Jesus elskede, og som ved måltidet havde siddet lige ved siden af ham og spurgt: Herre, hvem er det, der skal forråde dig? **21** Da nu Peter så ham, sagde han til Jesus: »Herre, hvad så med ham?« **22** Jesus sagde til Peter: »Hvis jeg vil, at han skal leve, til jeg kommer, hvad angår det så dig? Følg du mig!« **23** Da kom det forlydende ud blandt brødrene, at den discipel ikke skulle dø. Men Jesus havde ikke sagt, at han ikke skulle dø, men: Hvis jeg vil, at han skal leve, til jeg kommer, hvad angår det så dig?

**24** Det er den discipel, som vidner om dette, og som har skrevet dette, og vi ved, at hans vidnesbyrd er sandt.

**25** Der er også mange andre ting, Jesus har gjort; hvis der skulle skrives om dem én for én, tror jeg ikke, at hele verden kunne rumme de bøger, som så måtte skrives.


## Apostlenes Gerninger

### ApG 1

#### Forord

**1** I min første bog fortalte jeg dig, Theofilus, om alt det, som Jesus gjorde og lærte fra begyndelsen **2** lige til den dag, han blev taget op til himlen, efter at han ved Helligånden havde givet sine befalinger til de apostle, han havde udvalgt.

#### Løftet om Helligånden

**3** Efter sin lidelse og død trådte Jesus frem for dem med mange beviser på, at han levede, idet han i fyrre dage viste sig for dem og talte om Guds rige. **4** Og da han spiste sammen med dem, pålagde han dem, at de ikke måtte forlade Jerusalem, men skulle vente på det, som Faderen havde lovet – »om det har I hørt mig sige: **5** Johannes døbte med vand, men I skal døbes med Helligånden om ikke mange dage.« **6** Mens de nu var sammen, spurgte de ham: »Herre, er det nu, du vil genoprette Riget for Israel?« **7** Han svarede: »Det er ikke jeres sag at kende tider eller timer, som Faderen har fastsat af egen magt. **8** Men I skal få kraft, når Helligånden kommer over jer, og I skal være mine vidner både i Jerusalem og i hele Judæa og Samaria og lige til jordens ende.«

#### Jesu himmelfart

**9** Da han havde sagt dette, blev han løftet op, mens de så på det, og en sky tog ham bort fra deres øjne. **10** Som de nu stirrede mod himlen, mens han fór bort, se, da stod der to mænd i hvide klæder hos dem. **11** De sagde: »Hvorfor står I og ser op mod himlen, galilæere? Den Jesus, som er blevet taget fra jer op til himlen, skal komme igen på samme måde, som I har set ham fare op til himlen.« **12** Så vendte de tilbage til Jerusalem fra Oliebjerget, som ligger tæt ved Jerusalem, kun en sabbatsvej derfra. **13** Da de var kommet ind i byen, gik de op i salen ovenpå, hvor de plejede at opholde sig, Peter og Johannes og Jakob og Andreas, Filip og Thomas, Bartholomæus og Matthæus, Jakob, Alfæus' søn, og zeloten Simon og Judas, Jakobs søn. **14** De holdt alle i enighed fast ved bønnen, sammen med kvinderne og Jesu mor Maria og hans brødre.

#### Valget af Matthias til apostel

**15** I de dage rejste Peter sig i kredsen af brødre – der var samlet en skare på omkring et hundrede og tyve – og han sagde: **16** »Brødre! Det skriftord måtte gå i opfyldelse, som Helligånden gennem Davids mund forud har sagt om Judas, der viste vej for dem, som anholdt Jesus. **17** For Judas regnedes med til os og havde fået sin lod i denne tjeneste. **18** Han købte sig en mark for de penge, han havde fået for sin ugerning, men han styrtede på hovedet ned og sprængtes, så alle hans indvolde væltede ud. **19** Og det blev kendt af alle Jerusalems indbyggere, så at den mark på deres sprog blev kaldt Hakeldama, det vil sige Blodmarken. **20** For i Salmernes Bog står der skrevet:
      *Hans bolig skal blive øde,
      ingen skal bo i den,*
og:
      *En anden skal overtage hans embede.*
**21** Derfor bør en af de mænd, som var sammen med os hele tiden, mens Herren Jesus gik ind og ud hos os, **22** lige fra Johannes' dåb indtil den dag, han blev taget op til himlen fra os – en af dem bør sammen med os være vidne om hans opstandelse.« **23** De opstillede så to, Josef, der kaldtes Barsabbas med tilnavnet Justus, og Matthias, **24** og bad: »Herre, du som kender alles hjerter, vis os, hvem af de to du har udvalgt **25** til at overtage den tjeneste og apostelgerning, som Judas har forladt for at gå bort til det sted, hvor han hører til.« **26** Så kastede de lod mellem dem, og loddet faldt på Matthias, og han blev regnet med som apostel sammen med de elleve.

### ApG 2

#### Pinsedagen

**1** Da pinsedagen kom, var de alle forsamlet. **2** Og med ét kom der fra himlen en lyd som af et kraftigt vindstød, og den fyldte hele huset, hvor de sad. **3** Og tunger som af ild viste sig for dem, fordelte sig og satte sig på hver enkelt af dem. **4** Da blev de alle fyldt af Helligånden, og de begyndte at tale på andre tungemål, alt efter hvad Ånden indgav dem at sige.

**5** I Jerusalem boede der fromme jøder fra alle folkeslag under himlen. **6** Da nu denne lyd hørtes, stimlede folk sammen, og de blev forvirret, fordi hver enkelt hørte dem tale på sit eget modersmål. **7** De var ude af sig selv af forundring og spurgte: »Hør, er de ikke galilæere, alle de, der taler? **8** Hvordan kan vi så hver især høre det på vort eget modersmål? **9** Vi parthere, medere og elamitter, vi der bor i Mesopotamien, Judæa og Kappadokien, Pontus og provinsen Asien, **10** Frygien og Pamfylien, Egypten og Kyrene i Libyen, vi tilflyttede romere, **11** jøder og proselytter, kretere og arabere – vi hører dem tale om Guds storværker på vore egne tungemål.« **12** Alle var ude af sig selv, og i deres vildrede spurgte de hinanden: »Hvad skal det betyde?« **13** Men andre spottede og sagde: »De har drukket sig fulde i sød vin.«

#### Peters prædiken pinsedag

**14** Da trådte Peter frem sammen med de elleve, og med høj røst talte han til dem: »Jøder og alle I, som bor i Jerusalem! Dette skal stå klart for jer, læg mærke til mine ord: **15** Disse folk er ikke berusede, som I tror, det er jo kun den tredje time på dagen. **16** Men her sker det, som er sagt ved profeten Joel:
      **17** *Det skal ske i de sidste dage, siger Gud:
      Jeg vil udgyde af min ånd
      over alle mennesker.
      Jeres sønner og døtre skal profetere,
      jeres unge skal se syner,
      jeres gamle skal have drømme.*
      **18** *Selv over mine trælle og trælkvinder
      vil jeg udgyde min ånd i de dage,
      og de skal profetere.*
      **19** *Jeg gør undere oppe på himlen
      og sætter tegn nede på jorden,
      blod og ild og kvælende røg.*
      **20** *Solen forvandles til mørke
      og månen til blod,
      før Herrens store og herlige dag kommer.*
      **21** *Og enhver, som påkalder Herrens navn, skal frelses.*

**22** Israelitter, hør disse ord: Jesus fra Nazaret – en mand, der er udpeget af Gud for jer ved mægtige gerninger og undere og tegn, som Gud gjorde gennem ham midt iblandt jer, sådan som I selv ved – **23** ham fik I udleveret efter Guds fastlagte bestemmelse og forudviden, og ved lovbryderes hånd naglede I ham til korset og dræbte ham. **24** Men Gud gjorde en ende på dødens veer og lod ham opstå, for han kunne umuligt holdes fast af døden. **25** Om ham siger David nemlig:
      *Jeg havde altid Herren for øje,
      han er ved min højre side, for at jeg ikke skal vakle.*
      **26** *Derfor glædede mit hjerte sig, og min tunge jublede,
      ja, mit legeme skal bo i håb.*
      **27** *For du vil ikke lade mig blive i dødsriget,
      din hellige vil du ikke lade se forrådnelse.*
      **28** *Du lærte mig livets veje,
      du vil mætte mig med glæde for dit ansigt.*
**29** Brødre, om patriarken David kan jeg ligeud sige til jer, at han er både død og begravet, og hans gravsted er hos os den dag i dag. **30** Eftersom han var profet og vidste, at Gud med ed havde tilsvoret ham, at en af hans efterkommere skulle sidde på hans trone, **31** forudså og talte han om Kristi opstandelse, da han sagde, at han ikke skulle blive i dødsriget, og hans krop ikke skulle se forrådnelse. **32** Denne Jesus har Gud ladet opstå. Det er vi alle vidner på. **33** Han er ophøjet til Guds højre hånd og har fra Faderen fået Helligånden som lovet, og den har han nu udgydt. Det er det, I både ser og hører. **34** For David steg ikke op til himlene, men siger selv:
      *Herren sagde til min herre:
      Sæt dig ved min højre hånd,*
      **35** *indtil jeg får lagt dine fjender
      som en skammel for dine fødder!*
**36** Så skal da hele Israels hus vide for vist, at den Jesus, som I har korsfæstet, har Gud gjort både til Herre og til Kristus.«

#### Den første menighed

**37** Da de hørte det, stak det dem i hjertet, og de spurgte Peter og de andre apostle: »Hvad skal vi gøre, brødre?« **38** Peter svarede: »Omvend jer og lad jer alle døbe i Jesu Kristi navn til jeres synders forladelse, så skal I få Helligånden som gave. **39** For løftet gælder jer og jeres børn og alle dem i det fjerne, som Herren vor Gud vil kalde på.« **40** Og med mange andre ord vidnede Peter og formanede dem og sagde: »Lad jer frelse fra denne forkvaklede slægt!« **41** De, som tog imod hans ord, blev døbt, og den dag blev der føjet næsten tre tusind mennesker til.

**42** De holdt fast ved apostlenes lære og fællesskabet, ved brødets brydelse og ved bønnerne. **43** Hver og én blev grebet af frygt, og der skete mange undere og tegn ved apostlene. **44** Men alle de troende var sammen, og de var fælles om alt. **45** De solgte deres ejendom og ejendele og delte det ud til alle efter enhvers behov. **46** De kom i enighed i templet hver dag; hjemme brød de brødet og spiste sammen, og jublende og oprigtige af hjertet **47** priste de Gud og havde hele folkets yndest. Og Herren føjede hver dag nogle til, som blev frelst.

### ApG 3

#### Helbredelsen af den lamme ved Den skønne Port

**1** Peter og Johannes gik op til templet ved bedetimen, den niende time. **2** Da kom man bærende med en mand, som havde været lam fra moders liv; ham satte man hver dag ved den tempelport, der kaldes Den Skønne, for at han kunne bede om en almisse af dem, der gik ind på tempelpladsen. **3** Da han så Peter og Johannes på vej ind på tempelpladsen, bad han dem om en almisse. **4** De så begge fast på ham, og Peter sagde: »Se på os!« **5** Han så spændt på dem i forventning om at få noget af dem. **6** Men Peter sagde: »Sølv eller guld har jeg ikke, men jeg giver dig, hvad jeg har: I Jesu Kristi, nazaræerens, navn, stå op og gå!« **7** Og Peter greb hans højre hånd og rejste ham op; og straks blev hans fødder og ankler stærke, **8** han sprang op og kunne stå og gå, og han fulgte med dem ind på tempelpladsen, hvor han gik rundt og sprang og priste Gud. **9** Og hele folket så ham gå rundt og prise Gud; **10** og de genkendte ham som den, der plejede at sidde ved Den skønne Port i templet for at få almisse, og de blev slået af forundring og var ude af sig selv over det, der var sket med ham.

**11** Manden holdt sig op ad Peter og Johannes, og hele folket stimlede forundret sammen om dem i Salomos Søjlegang.

#### Peters prædiken i Salomos Søjlegang

**12** Da Peter så det, sagde han til folket: »Israelitter! Hvorfor undrer I jer over dette og stirrer på os, som om vi ved egen kraft eller fromhed havde bevirket, at den mand kan gå? **13** Abrahams Gud og Isaks Gud og Jakobs Gud, vore fædres Gud, har herliggjort sin tjener Jesus, som I forrådte og fornægtede over for Pilatus, skønt han havde besluttet at løslade ham. **14** Men I fornægtede den hellige og retfærdige og krævede at få en morder benådet. **15** Livets fyrste dræbte I, men Gud oprejste ham fra de døde. Det er vi vidner om. **16** Ved troen på Jesu navn har hans navn bragt denne mand, som I ser og kender, til kræfter. Den tro, som er virket ved Jesu navn, har for øjnene af jer alle givet manden hans fulde førlighed.

**17** Vel ved jeg, brødre, at I har handlet i uvidenhed ligesom jeres ledere; **18** men Gud har på den måde opfyldt det, han forud har forkyndt ved alle profeterne, at hans salvede skulle lide. **19** Derfor skal I omvende jer og vende om, for at jeres synder kan blive slettet ud; **20** så skal de tider komme fra Herren, da vi kan ånde frit, og han skal sende den Salvede, som forud var bestemt for jer, og det er Jesus; **21** han skal bo i himlen, indtil de tider kommer, da alt det genoprettes, som Gud fra fordums tid har forkyndt gennem sine hellige profeters mund. **22** Moses har jo sagt: ›Herren jeres Gud vil lade en profet som mig fremstå for jer, en af jeres egne; ham skal I adlyde i alt, hvad han forkynder for jer. **23** Men enhver, der ikke adlyder denne profet, skal udryddes fra folket.‹ **24** Også alle de andre profeter, som har talt, både Samuel og de følgende, har forkyndt om disse dage. **25** I er børn af profeterne og af den pagt, som Gud oprettede med jeres fædre, da han sagde til Abraham: ›Alle jordens slægter skal velsignes i dit afkom.‹ **26** Det var for jer som de første, at Gud oprejste sin tjener og sendte ham for at velsigne jer, når I hver især vender jer bort fra jeres ondskab.«

### ApG 4

#### Peter og Johannes for Rådet

**1** Mens de talte til folket, kom præsterne og tempelvagtens anfører og saddukæerne hen til dem. **2** De var fortørnede over, at de underviste folket og i Jesus forkyndte opstandelsen fra de døde. **3** De lod dem anholde og sætte i arrest til næste dag, for det var allerede aften. **4** Men mange af dem, som havde hørt ordet, kom til tro, og tallet på mændene nåede op omkring fem tusind.

**5** Den næste dag samledes folkets ledere, de ældste og skriftkloge i Jerusalem, **6** ypperstepræsten Annas, Kajfas, Johannes og Alexander og de andre af ypperstepræstelig slægt. **7** De hentede Peter og Johannes ind og spurgte dem: »Med hvilken magt og i hvilket navn har I gjort dette?«

**8** Fyldt af Helligånden svarede Peter dem: »Folkets ledere og ældste! **9** Når vi i dag bliver forhørt på grund af en velgerning mod en syg mand, hvordan han er blevet helbredt, **10** så skal I alle, ja, hele Israels folk vide, at det er i Jesu Kristi, nazaræerens, navn, ham som I korsfæstede, men som Gud oprejste fra de døde, at denne mand står rask foran jer. **11** Jesus er den sten, som blev vraget af jer bygmestre, men som er blevet hovedhjørnesten. **12** Og der er ikke frelse i nogen anden, ja, der er ikke givet mennesker noget andet navn under himlen, som vi kan blive frelst ved.«

**13** Men da de så Peters og Johannes' frimodighed og blev klar over, at de var jævne og ulærde mænd, undrede de sig; de vidste, at de havde været sammen med Jesus, **14** og da de så den helbredte mand, der stod sammen med dem, kunne de ikke tage til genmæle. **15** De befalede dem at forlade rådssalen og rådspurgte så hinanden: **16** »Hvad skal vi gøre med disse mennesker? For at der er sket et tydeligt tegn ved dem, er åbenbart for alle dem, der bor i Jerusalem, og det kan vi ikke benægte. **17** Men for at det ikke skal brede sig endnu mere i folket, så lad os true dem til ikke mere at tale til nogen i dette navn.«

**18** De kaldte dem igen ind og forbød dem overhovedet at forkynde eller undervise i Jesu navn. **19** Men Peter og Johannes svarede: »Døm selv, om det er rigtigt over for Gud at adlyde jer mere end ham; **20** men vi kan ikke lade være at tale om, hvad vi har set og hørt.« **21** De truede dem igen og lod dem så gå, da de på grund af folkets holdning ikke kunne finde ud af, hvordan de skulle straffe dem; for alle priste Gud for det, der var sket, **22** og manden, som dette tegn var sket med, så han blev helbredt, var over fyrre år gammel.

#### Menighedens bøn

**23** Efter løsladelsen gik de hen til deres egne og fortalte dem, hvad ypperstepræsterne og de ældste havde sagt til dem. **24** Da de hørte det, opløftede de alle som én deres røst og bad til Gud:
      *»Herre, du, som har skabt himlen og jorden
      og havet med alt, hvad de rummer,*
**25** du, som har sagt ved Helligånden gennem din tjener, vor fader David:
      *Hvorfor var folkeslagene i oprør?
      Hvorfor lagde folkene planer, der ikke kan lykkes?*
      **26** *Jordens konger rejste sig,
      fyrsterne slog sig sammen
      mod Herren og mod hans salvede.*
**27** Ja, i sandhed, de har slået sig sammen i denne by mod din hellige tjener Jesus, som du har salvet, både Herodes og Pontius Pilatus, sammen med folkene og Israels stammer **28** for at udføre det, som din hånd og vilje forud havde bestemt skulle ske. **29** Og nu, Herre, se dog deres trusler, og giv dine tjenere at tale dit ord med fuld frimodighed; **30** ræk din hånd ud til helbredelse, så der sker tegn og undere ved din hellige tjener Jesu navn.« **31** Da de havde bedt, rystedes det sted, hvor de var forsamlet, og de blev alle fyldt af Helligånden, og de forkyndte Guds ord med frimodighed.

#### Ejendomsfællesskabet

**32** Hele skaren af troende var ét i hjerte og sind, og ikke én kaldte noget af sin ejendom for sit eget, men de var fælles om alt. **33** Med stor kraft aflagde apostlene vidnesbyrd om Herren Jesu opstandelse, og alle nød de stor yndest. **34** Der var da heller ikke nogen nødlidende iblandt dem, for de, som ejede jord eller huse, solgte dem og kom med de penge, de fik ind, **35** og lagde dem for apostlenes fødder; pengene blev så fordelt til hver enkelt efter behov. **36** Josef, en levit, der stammede fra Cypern, og som af apostlene fik tilnavnet Barnabas – det betyder Trøstens søn – **37** solgte en mark, han havde, og kom med pengene og lagde dem for apostlenes fødder.

### ApG 5

#### Ananias og Safira

**1** Men en mand, der hed Ananias, og hans kone, Safira, solgte en ejendom, **2** og med sin kones vidende stak han nogle af pengene til side og kom kun med en del af dem og lagde dem for apostlenes fødder. **3** Da sagde Peter: »Ananias, hvorfor har Satan fyldt dit hjerte, så du har løjet for Helligånden og stukket nogle af pengene for jorden til side? **4** Var jorden ikke din før salget? Og havde du ikke rådighed over pengene efter salget? Hvordan kunne du finde på at gøre dette? Det er ikke mennesker, men Gud, du har løjet for.« **5** Da Ananias hørte disse ord, faldt han om og udåndede; og alle, der hørte det, blev grebet af stor frygt. **6** Men de unge mænd rejste sig, svøbte et klæde om ham, bar ham ud og begravede ham. **7** Omkring tre timer senere kom Ananias' kone ind uden at vide, hvad der var sket. **8** Peter spurgte hende: »Sig mig, var det den pris, I solgte jorden for?« Hun svarede: »Ja, det var det.« **9** Da sagde Peter til hende: »Hvorfor er I dog blevet enige om at udæske Herrens ånd? Hør, der lyder fodtrin uden for døren af dem, der har begravet din mand; de skal også bære dig ud.« **10** I samme øjeblik faldt hun om for hans fødder og udåndede. Da de unge mænd kom ind og fandt hende død, bar de også hende ud og begravede hende ved siden af hendes mand. **11** Og hele menigheden og alle, som hørte det, blev grebet af stor frygt.

#### Tegn og undere ved apostlene

**12** Ved apostlenes hænder skete der mange tegn og undere blandt folket. Og alle holdt de i enighed til i Salomos Søjlegang. **13** Ingen af de andre turde slutte sig til dem, men folket værdsatte dem meget. **14** Dog føjedes der stadig flere og flere til, som troede på Herren, mænd og kvinder i stort tal. **15** Ja, man bar tilmed syge mennesker ud på gaderne og lagde dem på senge og bårer, for at blot skyggen af Peter måtte falde på dem, når han kom forbi. **16** Også fra byerne i Jerusalems omegn kom der en mængde mennesker med syge og med folk, der var plaget af urene ånder, og de blev alle helbredt.

#### Apostlene for Rådet

**17** Da trådte ypperstepræsten frem sammen med alle dem, der var på hans side, det vil sige saddukæernes parti, brændende af iver, **18** og de lod apostlene anholde og sætte i offentlig forvaring. **19** Men om natten åbnede Herrens engel fængslets porte og førte dem ud og sagde: **20** »Gå hen og træd frem på tempelpladsen, og forkynd for folket alle dette livs ord!« **21** De adlød, og tidligt om morgenen gik de hen på tempelpladsen og begyndte at undervise. Imidlertid kom ypperstepræsten og hans folk; de sammenkaldte Rådet, hele Israels ældsteråd, og sendte bud til fængslet om, at apostlene skulle føres frem. **22** Men da vagtmandskabet kom derhen, fandt de dem ikke i fængslet, så de vendte tilbage og meldte: **23** »Vi fandt fængslet forsvarligt aflåset og vagterne på post ved portene, men da vi fik lukket op, fandt vi ingen derinde.« **24** Da anføreren for tempelvagten og ypperstepræsterne hørte det, kom de i vildrede om sagen og om, hvad dette mon skulle føre til. **25** Men så kom der en og meldte: »De mænd, som I satte i fængsel, står på tempelpladsen og underviser folket.« **26** Så gik anføreren sammen med vagtmandskabet hen og hentede dem, dog uden at bruge magt, for de frygtede, at folket skulle møde dem med stenkast. **27** Da de havde hentet dem, fremstillede de dem i Rådet, og ypperstepræsten tog dem i forhør **28** og sagde: »Vi har udtrykkeligt forbudt jer at undervise i dette navn, og alligevel har I fyldt Jerusalem med jeres lære og vil bringe denne mands blod over os.« **29** Peter og apostlene svarede: »Man bør adlyde Gud mere end mennesker. **30** Vore fædres Gud har oprejst Jesus, som I dræbte ved at hænge ham på et træ. **31** Ham har Gud ophøjet til fyrste og frelser ved sin højre hånd for at give Israel omvendelse og syndsforladelse. **32** Og vi er vidner om dette, vi og Helligånden, som Gud har givet dem, der adlyder ham.«

#### Gamaliels tale

**33** Da de hørte det, blev de rasende og ville dræbe dem. **34** Men så rejste en lovlærer sig i Rådet, en farisæer, der hed Gamaliel, og som var anset i hele folket. Han befalede, at mændene skulle føres udenfor et øjeblik. **35** Så sagde han til de andre: »Israelitter! Tag jer i agt for, hvad I er ved at gøre med disse mænd. **36** For før vores tid optrådte Theudas og påstod, at han var noget. Han fik tilslutning fra omkring fire hundrede mand, men han blev dræbt, og alle, der havde fulgt ham, blev spredt og blev til ingenting. **37** Efter ham optrådte Judas fra Galilæa i folketællingens dage, og han fik folk til at følge sig og gøre oprør; men han omkom også, og alle de, der havde fulgt ham, blev spredt for alle vinde. **38** I denne sag siger jeg jer: Hold jer fra disse mennesker og lad dem gå! For hvis dette er menneskers vilje eller værk, falder det fra hinanden, **39** men er det fra Gud, kan I ikke fælde dem; kom ikke til at stå som mennesker, der kæmper mod Gud.« De fulgte hans råd **40** og kaldte apostlene ind, lod dem piske og forbød dem at tale i Jesu navn og løslod dem. **41** De forlod så rådssalen, glade fordi de var blevet anset for værdige til at blive vanæret for Jesu navns skyld. **42** Både i templet og hjemme fortsatte de hver dag med at undervise og forkynde, at Jesus er den Salvede.

### ApG 6

#### Valget af de syv

**1** Da der i de dage blev stadig flere disciple, begyndte hellenisterne at skumle over hebræerne, fordi enkerne hos dem blev tilsidesat ved den daglige uddeling. **2** De tolv sammenkaldte så hele discipelskaren og sagde: »Det er ikke rigtigt, at vi forsømmer Guds ord for at varetage tjenesten ved bordene. **3** Find derfor blandt jer selv, brødre, syv velanskrevne mænd, fyldt af ånd og visdom, som vi kan sætte til denne opgave, **4** men selv vil vi fortsat holde os til bønnen og tjenesten for ordet.« **5** Dette forslag tilsluttede hele forsamlingen sig, og de valgte Stefanus, en mand fuld af tro og Helligånd, Filip, Prokoros, Nikanor, Timon, Parmenas og Nikolaos, en proselyt fra Antiokia. **6** Dem fremstillede de for apostlene, som bad og lagde hænderne på dem.

**7** Guds ord havde fremgang, og tallet på disciple i Jerusalem blev større og større; også en stor gruppe præster blev lydige mod troen.

#### Stefanus for Rådet

**8** Fuld af nåde og kraft gjorde Stefanus store undere og tegn blandt folket. **9** Da trådte der nogle frem af dem fra den synagoge, der hed De Frigivnes, Kyrenæernes og Alexandrinernes Synagoge, og nogle fra Kilikien og provinsen Asien, og de kom i diskussion med Stefanus. **10** De kunne dog ikke modstå den visdom og ånd, som han talte med. **11** Så fik de i al hemmelighed nogle mænd til at sige: »Vi har hørt ham tale spottende om Moses og Gud.« **12** De ophidsede folket og de ældste og de skriftkloge og kastede sig over ham, slæbte ham med og førte ham for Rådet, **13** og de stillede med falske vidner, som sagde: »Denne mand taler ustandselig imod dette hellige sted og imod loven. **14** Vi har nemlig hørt ham sige: Denne Jesus fra Nazaret vil bryde dette sted ned og forandre de skikke, som Moses har overleveret os.« **15** Alle, der sad i Rådet, stirrede på ham, og for dem at se var hans ansigt som en engels ansigt.

### ApG 7

#### Stefanus' forsvarstale

**1** Ypperstepræsten spurgte da: »Forholder det sig således?« **2** Stefanus svarede:

»Brødre og fædre! Hør på mig! Herlighedens Gud viste sig for vor fader Abraham i Mesopotamien, før han slog sig ned i Karan, **3** og sagde til ham: ›Forlad dit land og din slægt, og drag til det land, jeg vil vise dig.‹ **4** Da forlod han kaldæernes land og slog sig ned i Karan, og da hans far var død, førte Gud ham bort derfra til det land, som I nu bor i. **5** Gud gav ham ikke ejendom i det, ikke så meget som en fodsbred, men lovede at give Abraham og hans efterkommere landet til ejendom, skønt han var barnløs. **6** Gud sagde, at hans efterkommere skulle bo som fremmede i et land, der ikke var deres. Dér skulle de være trælle og plages i fire hundrede år. **7** ›Men så vil jeg dømme det folk, de er trælle for,‹ sagde Gud, ›og derefter skal de drage ud af landet og dyrke mig på dette sted.‹ **8** Og Gud oprettede omskærelsens pagt med ham. Og så blev Abraham far til Isak og omskar ham på den ottende dag, og Isak blev far til Jakob, og Jakob til de tolv patriarker. **9** Og patriarkerne blev skinsyge på Josef og solgte ham til Egypten, men Gud var med ham **10** og udfriede ham fra alle hans trængsler og lod ham finde yndest og visdom i egypterkongen Faraos øjne, så Farao indsatte ham som leder af Egypten og hele sit hus. **11** Der blev nu hungersnød i hele Egypten og Kana'an, nøden var stor, og vore fædre kunne ikke skaffe sig føden. **12** Da Jakob hørte, at der var korn i Egypten, sendte han vore fædre af sted første gang. **13** Men anden gang gav Josef sig til kende for sine brødre, og Farao blev klar over Josefs afstamning. **14** Josef sendte bud efter sin far Jakob og hele slægten, i alt femoghalvfjerds mennesker. **15** Og Jakob drog ned til Egypten, og dér døde han og vore fædre; **16** de blev ført til Sikem og lagt i den grav, som Abraham for en sum penge havde købt af Hamors sønner i Sikem. **17** Som tiden nu nærmede sig for opfyldelsen af det løfte, Gud havde givet Abraham, blev folket stort og talrigt i Egypten, **18** indtil der kom en anden konge over Egypten, som ikke kendte til Josef. **19** Denne konge brugte list mod vort folk og plagede vore fædre ved at lade deres spædbørn sætte ud, for at de ikke skulle blive i live. **20** På den tid blev Moses født, og han var et dejligt barn i Guds øjne. I tre måneder blev han passet i sin fars hus, **21** og da han så var blevet sat ud, tog Faraos datter ham op og opdrog ham som sin egen søn. **22** Moses blev oplært i al egypternes visdom og var mægtig både i ord og handling. **23** Da han var fyldt fyrre år, fik han den tanke at besøge sine brødre, Israels børn. **24** Da han så en af dem blive overfaldet, kom han ham til hjælp, og han hævnede den mishandlede ved at slå egypteren ihjel. **25** Han mente nu, at hans brødre ville forstå, at Gud ved hans hånd ville bringe dem frelse, men de forstod det ikke. **26** Næste dag dukkede han op, netop som de var i slagsmål. Han forsøgte at forlige dem til at slutte fred og sagde: ›I er jo brødre! Hvorfor overfalder I så hinanden?‹ **27** Men den mand, der havde overfaldet sin landsmand, afviste Moses og sagde: ›Hvem har sat dig til at være herre og dommer over os? **28** Vil du måske slå mig ihjel, ligesom du slog egypteren ihjel i går?‹ **29** Da Moses hørte det, flygtede han og boede som fremmed i landet Midjan, hvor han fik to sønner.

**30** Efter fyrre års forløb viste en engel sig for ham i ørkenen ved bjerget Sinaj i flammen fra en brændende tornebusk. **31** Og da Moses så det, undrede han sig over synet, men da han gik hen for at se nøjere på det, lød Herrens røst: **32** ›Jeg er dine fædres Gud, Abrahams og Isaks og Jakobs Gud.‹ Da skælvede Moses og turde ikke se derhen. **33** Men Herren sagde til ham: ›Tag dine sandaler af, for stedet, du står på, er hellig jord. **34** Jeg har set mit folks lidelse i Egypten, jeg har hørt deres klageskrig, og jeg er kommet ned for at redde dem. Gå nu! Jeg vil sende dig til Egypten.‹ **35** Den Moses, som de afviste med ordene: Hvem har sat dig til at være herre og dommer? – ham sendte Gud som herre og befrier, hjulpet af den engel, der havde vist sig for ham i tornebusken. **36** Det var ham, der førte dem ud, og som gjorde undere og tegn i Egypten og ved Det Røde Hav og i ørkenen i fyrre år. **37** Det var den Moses, som sagde til israelitterne: ›Gud vil lade en profet som mig fremstå for jer, en af jeres egne.‹ **38** Det var også ham, der i menigheden i ørkenen var sammen med englen, der talte til ham på bjerget Sinaj, og med vore fædre, og han modtog livgivende ord at give os. **39** Ham ville vore fædre ikke adlyde, de afviste ham og vendte i deres hjerte tilbage til Egypten **40** og sagde til Aron: ›Lav os en gud, som kan gå foran os, for vi ved ikke, hvad der er blevet af denne Moses, som førte os ud af Egypten.‹ **41** I de dage fremstillede de så en kalv og ofrede til afgudsbilledet, og de glædede sig over deres hænders værk. **42** Da vendte Gud sig bort og prisgav dem til at dyrke himlens hær, som der er skrevet i Profeternes Bog:
      *Bragte I mig slagtofre og afgrødeofre
      de fyrre år i ørkenen, Israels hus?*
      **43** *Teltet med Molok førte I med jer
      og jeres gud Raifans stjerne,
      de billeder, I har lavet for at tilbede dem.
      Så fører jeg jer bort til et sted
      på den anden side af Babylon.*
**44** I ørkenen havde vore fædre Vidnesbyrdets telt, og det var sådan, som han, der havde talt med Moses, havde befalet ham at indrette det, efter det forbillede, Moses havde fået at se. **45** Det telt overtog vore fædre, og de bragte det med sig, da de under Josva tog landet i besiddelse efter de folkeslag, som Gud drev bort foran vore fædre, og sådan var det indtil Davids tid. **46** Han fandt nåde for Guds øjne og bad om, at han måtte finde en bolig til Jakobs Gud. **47** Men det blev Salomo, der byggede ham et hus. **48** Dog bor den Højeste ikke i huse, bygget af hænder – som profeten siger:
      **49** *Himlen er min trone,
      jorden min fodskammel;
      hvilket hus skulle I kunne bygge mig,
      siger Herren,
      eller hvilket sted skulle være min bolig?*
      **50** *Har min hånd ikke skabt alt dette?*
**51** I stivnakkede og uomskårne på hjerte og øre! I sætter jer altid op imod Helligånden; det gjorde jeres fædre, og det gør I. **52** Hvem af profeterne har jeres fædre ikke forfulgt? De dræbte dem, der forudsagde, at den Retfærdige ville komme, og I er blevet hans forrædere og mordere. **53** I modtog loven på engles anvisninger, men I har ikke holdt den.«

#### Steningen af Stefanus

**54** Da de hørte dette, blev de ramt i deres hjerter og skar tænder imod ham. **55** Men fuld af Helligånden stirrede Stefanus mod himlene, og han så Guds herlighed og Jesus stående ved Guds højre side. **56** Og han sagde: »Nu ser jeg himlen åben og Menneskesønnen stå ved Guds højre side.« **57** Da skreg de højt, holdt sig for ørerne og fór alle som én løs på ham. **58** De drev ham uden for byen og begyndte at stene ham. Vidnerne lagde deres kapper ved fødderne af en ung mand, der hed Saulus. **59** Så stenede de Stefanus, mens han bad: »Herre Jesus, tag imod min ånd!« **60** Han faldt på knæ og råbte med høj røst: »Herre, tilregn dem ikke denne synd!« Og da han havde sagt dette, sov han hen.

### ApG 8

#### Forfølgelsen i Jerusalem

**1** Og Saulus bifaldt mordet på Stefanus.

Samme dag udbrød der en stor forfølgelse af menigheden i Jerusalem, og alle undtagen apostlene blev spredt ud over Judæa og Samaria. **2** Der var nogle fromme mænd, som begravede Stefanus og holdt en stor ligklage over ham. **3** Men Saulus søgte at tilintetgøre menigheden, han trængte ind i det ene hus efter det andet, slæbte både mænd og kvinder ud og fik dem fængslet.

**4** De, der var blevet spredt, begyndte nu at drage rundt og forkynde ordet.

#### Forkyndelsen af evangeliet i Samaria

**5** Filip tog ned til byen i Samaria og prædikede for dem om Kristus. **6** Og i folkeskarerne var alle som én optaget af det, Filip sagde, når de lyttede til ham og så de tegn, han gjorde; **7** for mange af dem, der var besat af urene ånder, dem fór de ud af med råb og høje skrig, og mange lamme og halte blev helbredt. **8** Og der blev stor glæde i den by. **9** Men der var i forvejen i byen en mand, der udøvede magi, så folk i Samaria var helt overvældede. Han hed Simon og gav sig ud for at være noget stort. **10** Alle, små som store, var optaget af ham og sagde: »Han er Guds kraft, den der kaldes Den Store.« **11** De var optaget af ham, fordi han gennem lang tid havde forbløffet dem med sine magiske kunster. **12** Men da de nu troede Filip, der forkyndte evangeliet om Guds rige og om Jesu Kristi navn, lod de sig døbe, både mænd og kvinder. **13** Ja, også Simon selv kom til tro, og da han var blevet døbt, holdt han sig hele tiden til Filip og var forbløffet over de tegn og mægtige gerninger, han så. **14** Da apostlene i Jerusalem hørte, at Samaria havde taget imod Guds ord, sendte de Peter og Johannes ned til dem. **15** Da de kom derned, bad de for dem om, at de måtte få Helligånden; **16** for den var endnu ikke kommet over nogen af dem, de var kun blevet døbt i Herren Jesu navn. **17** De lagde så hænderne på dem, og de fik Helligånden. **18** Men da Simon så, at Ånden blev givet ved apostlenes håndspålæggelse, kom han med penge til dem **19** og sagde: »Giv også mig den magt, at den, jeg lægger hænderne på, får Helligånden.« **20** Peter svarede ham: »Gid dit sølv må forgå og du selv med, når du tror, at du kan købe Guds gave for penge. **21** Du har hverken lod eller del i denne sag, for dit hjerte er ikke oprigtigt over for Gud. **22** Omvend dig derfor fra din ondskab, og bed Herren om, at du må få tilgivelse for det, dit hjerte pønser på, **23** for jeg ser, at du er fuld af gift og galde og lænket i uretfærdighed.« **24** Men Simon svarede ham: »Gå i forbøn for mig hos Herren, så der ikke skal ske mig noget af det, I har sagt.«

**25** Da apostlene nu havde vidnet og talt Herrens ord, vendte de tilbage til Jerusalem, og undervejs forkyndte de evangeliet i mange samaritanske landsbyer.

#### Filip og den etiopiske hofmand

**26** Herrens engel talte til Filip og sagde: »Bryd op og gå sydpå ad den vej, der går fra Jerusalem til Gaza; den er øde.« **27** Og Filip brød op og gik. Der var en etiopier, en mægtig hofmand hos etiopiernes dronning Kandake, som forvaltede alle hendes skatte; han var kommet til Jerusalem for at tilbede **28** og var på vej hjem og sad i sin vogn og læste profeten Esajas. **29** Ånden sagde til Filip: »Gå hen til den vogn og hold dig tæt op ad den!« **30** Filip løb derhen, og da han hørte manden læse af profeten Esajas, spurgte han: »Forstår du også det, du læser?« **31** Han svarede: »Hvordan skal jeg kunne det, når der ikke er nogen, der vejleder mig?« Og han bad Filip om at komme op i vognen og sætte sig hos ham. **32** Det afsnit i Skriften, han læste, var dette:
      *Som et får, der føres til slagtning,
      som et lam, der er stumt, mens det klippes,
      således åbnede han ikke sin mund.*
      **33** *I fornedrelsen blev hans dom taget bort.
      Hvem kan fortælle om hans slægt?
      For hans liv blev taget bort fra jorden.*
**34** Hofmanden spurgte Filip: »Jeg beder dig sige mig, hvem er det, profeten taler om her? Er det om sig selv, eller er det om en anden?« **35** Filip tog så til orde, og han begyndte med dette skriftsted og forkyndte evangeliet om Jesus for ham. **36** Mens de nu kørte hen ad vejen, kom de til noget vand, og hofmanden sagde: »Se, dér er vand, hvad hindrer mig i at blive døbt?« **37**  Filip sagde: »Tror du af hele dit hjerte, så kan det ske.« Han svarede: »Jeg tror, at Jesus Kristus er Guds søn.« **38** Han befalede, at vognen skulle standse, og de gik begge ned i vandet, både Filip og hofmanden, og Filip døbte ham. **39** Men da de kom op af vandet, bortrykkede Herrens ånd Filip, og hofmanden så ham ikke mere; han fortsatte sin rejse med glæde.

**40** Filip blev senere set i Ashdod, og han forkyndte evangeliet i alle de byer, han drog igennem, indtil han kom til Cæsarea.

### ApG 9

#### Saulus' omvendelse

**1** Saulus fnyste stadig af raseri og truede Herrens disciple med mord; han gik til ypperstepræsten **2** og bad ham om breve til synagogerne i Damaskus for at fængsle dem, der hørte til Vejen, og som han kunne finde, både mænd og kvinder, og føre dem til Jerusalem. **3** Men undervejs, netop som han nærmede sig Damaskus, skinnede et lys fra himlen pludselig om ham. **4** Han faldt til jorden og hørte en røst sige: »Saul, Saul, hvorfor forfølger du mig?« **5** Han svarede: »Hvem er du, herre?« Han sagde: »Jeg er Jesus, som du forfølger. **6** Men rejs dig og gå ind i byen, så vil du få at vide, hvad du skal gøre.« **7** Hans rejseledsagere stod målløse; nok hørte de røsten, men de så ingen. **8** Så rejste Saulus sig op fra jorden, men skønt hans øjne var vidt åbne, kunne han ikke se. De måtte lede ham ved hånden og føre ham ind i Damaskus. **9** I tre dage kunne han ikke se, og han hverken spiste eller drak.

**10** I Damaskus var der en discipel, som hed Ananias, og til ham sagde Herren i et syn: »Ananias!« Han svarede: »Ja, Herre!« **11** Herren sagde til ham: »Rejs dig og gå hen i Den lige Gade og spørg i Judas' hus efter Saulus fra Tarsus. For han beder, **12** og han har i et syn set en mand, der hedder Ananias, komme ind og lægge hænderne på ham, så han igen kunne se.« **13** Ananias svarede: »Herre, jeg har hørt af mange, hvor meget ondt denne mand har gjort mod dine hellige i Jerusalem. **14** Og her har han fuldmagt fra ypperstepræsterne til at fængsle alle dem, der påkalder dit navn.« **15** Men Herren sagde til ham: »Gå! For han er det redskab, jeg har udvalgt til at bringe mit navn frem for hedninger og konger og Israels børn, **16** og jeg vil vise ham, hvor meget han skal lide for mit navns skyld.« **17** Så gik Ananias, og da han kom ind i huset, lagde han hænderne på ham og sagde: »Broder Saul, Herren har sendt mig, Jesus, som viste sig for dig på vejen hertil, for at du igen skal kunne se og blive fyldt af Helligånden.« **18** Og straks var det, som faldt der skæl fra hans øjne, han kunne se igen, og han rejste sig og blev døbt. **19** Og han tog føde til sig og kom til kræfter.

#### Saulus' prædiken og flugt

Han blev nogle dage hos disciplene i Damaskus, **20** og han prædikede straks i synagogerne, at Jesus er Guds søn. **21** Alle, der hørte det, blev forbavset og sagde: »Er det ikke ham, der i Jerusalem ville udrydde dem, der påkalder dette navn? Og er han ikke kommet hertil netop for at fængsle dem og bringe dem til ypperstepræsterne?« **22** Men Saulus blev stadig stærkere og satte jøderne i Damaskus til vægs, når han påviste, at Jesus er Kristus. **23** Efter lang tids forløb traf jøderne i fællesskab den beslutning at rydde ham af vejen. **24** Men Saulus fik nys om deres plan. De holdt tilmed vagt ved byportene dag og nat for at kunne rydde ham af vejen. **25** Men en nat tog hans disciple og firede ham ned i en kurv og fik ham således gennem bymuren.

#### Saulus i Jerusalem

**26** Da han var kommet til Jerusalem, forsøgte han at slutte sig til disciplene, men alle var bange for ham, da de ikke kunne tro, at han var en discipel. **27** Men Barnabas tog sig af ham og førte ham til apostlene. Han forklarede dem, hvordan han på vejen havde set Herren, og at Herren havde talt til ham, og hvordan han i Damaskus frimodigt havde talt i Jesu navn. **28** Og han havde sin gang hos dem i Jerusalem og talte frimodigt i Herrens navn. **29** Han talte og diskuterede med hellenisterne; men de forsøgte at rydde ham af vejen. **30** Da brødrene blev klar over det, fik de ham ned til Cæsarea og sendt videre til Tarsus.

**31** Menigheden i hele Judæa og Galilæa og Samaria havde nu fred; den blev bygget op og levede i Herrens frygt og voksede ved Helligåndens formaning.

#### Peter helbreder Æneas i Lydda

**32** Peter rejste rundt overalt og kom også ned til de hellige, der boede i Lydda. **33** Dér traf han en mand, der hed Æneas, som i otte år havde været sengeliggende, fordi han var lam. **34** Til ham sagde Peter: »Æneas, Jesus Kristus helbreder dig. Stå op og red selv din seng!« Og han rejste sig straks op. **35** Alle beboerne i Lydda og Saron så ham, og de vendte om til Herren.

#### Peter opvækker Tabitha i Joppe

**36** I Joppe var der en kvindelig discipel, der hed Tabitha – det betyder Hind. Hun gjorde mange gode gerninger og gav mange almisser. **37** På den tid skete det, at hun blev syg og døde. De vaskede hende og lagde hende i et værelse ovenpå. **38** Lydda ligger nær ved Joppe, og da disciplene hørte, at Peter var dér, sendte de to mænd hen til ham, og de bad ham: »Skynd dig at komme til os!« **39** Peter brød så op og gik med dem. Da han kom derhen, viste de ham op i rummet ovenpå, og alle enkerne kom grædende og viste alle de kjortler og kapper frem, som Tabitha havde lavet, mens hun var hos dem. **40** Peter sendte alle udenfor, faldt på knæ og bad; så vendte han sig mod liget og sagde: »Tabitha, stå op!« Hun åbnede sine øjne, og da hun så Peter, satte hun sig op. **41** Og han rakte hende hånden og rejste hende op. Så kaldte han på de hellige og enkerne og viste dem, at hun levede.

**42** Det blev kendt over hele Joppe, så mange kom til tro på Herren. **43** Og Peter boede i lang tid i Joppe hos en garver, der hed Simon.

### ApG 10

#### Peter og Cornelius

**1** I Cæsarea var der en mand ved navn Cornelius, som var officer i en militærafdeling, der hed Den Italienske. **2** Han var from og gudfrygtig, ligesom hele hans husstand; han gav folket mange almisser og bad bestandig til Gud.

**3** En dag omkring ved den niende time så han tydeligt i et syn Guds engel, der kom ind til ham og sagde: »Cornelius!« **4** Han stirrede på englen og spurgte forfærdet: »Hvad er der, herre?« Englen sagde til ham: »Dine bønner og dine almisser er steget op til Gud og huskes hos ham. **5** Send nu nogle folk til Joppe efter en mand, der hedder Simon med tilnavnet Peter. **6** Han bor hos garveren Simon, hvis hus ligger ved havet.« **7** Da englen, som havde talt til ham, var gået, kaldte han på to af sine husfolk og på en from soldat blandt dem, der til stadighed var om ham. **8** Han forklarede dem det alt sammen og sendte dem så til Joppe. **9** Den næste dag, da de var undervejs og nærmede sig byen, gik Peter ved den sjette time op på taget for at bede. **10** Da blev han sulten og ville have noget at spise. Mens man tilberedte det, faldt han i henrykkelse, **11** og han så himlen åben og noget komme ned, som lignede en stor dug, der ved de fire hjørner blev sænket ned på jorden. **12** I den var der alle slags af jordens firbenede dyr og krybdyr og af himlens fugle. **13** Og en røst lød til ham: »Rejs dig, Peter, slagt og spis!« **14** Men Peter svarede: »Ikke tale om, Herre, for jeg har aldrig spist noget som helst vanhelligt og urent.« **15** Så lød røsten igen til ham, for anden gang: »Hvad Gud har erklæret for rent, må du ikke kalde vanhelligt.« **16** Dette skete tre gange, og straks efter blev det hele taget op til himlen.

**17** Mens Peter endnu var i vildrede med, hvad det syn, han havde haft, skulle betyde, havde de mænd, der var sendt af Cornelius, spurgt sig frem til Simons hus. De stod nu ved porten **18** og råbte for at få at vide, om Simon med tilnavnet Peter boede dér. **19** Mens Peter grundede over sit syn, sagde Ånden til ham: »Her er tre mænd, som spørger efter dig. **20** Rejs dig og gå nedenunder og følg uden betænkelighed med dem, for det er mig, der har sendt dem.« **21** Peter gik da ned til mændene og sagde: »Det er mig, I spørger efter. Hvorfor er I kommet?« **22** De svarede: »Officeren Cornelius, som er en retfærdig og gudfrygtig mand og velanskrevet hos hele det jødiske folk, har af en hellig engel fået bud om at lade dig hente til sit hus og høre, hvad du har at sige.« **23** Så bød han dem indenfor og beværtede dem. Næste dag brød han op og tog af sted sammen med dem, og nogle af brødrene fra Joppe tog med ham.

**24** Dagen efter kom de til Cæsarea. Cornelius ventede dem og havde sammenkaldt sine slægtninge og de nærmeste venner. **25** Da Peter skulle til at gå ind, kom Cornelius ham i møde og faldt ned for hans fødder og tilbad ham. **26** Men Peter bad ham rejse sig og sagde: »Rejs dig op, jeg er jo selv et menneske.« **27** Og mens han talte med ham, gik han indenfor, og dér fandt han mange forsamlet. **28** Han sagde til dem: »I ved, at det ikke er tilladt for en jøde at omgås eller besøge nogen fra et fremmed folk. Men Gud har vist mig, at jeg ikke skal kalde noget menneske vanhelligt eller urent. **29** Derfor kom jeg også uden nogen indvending, da der blev sendt bud efter mig. Nu spørger jeg, hvorfor I har sendt bud efter mig.« **30** Så sagde Cornelius: »For fire dage siden, netop nu i den niende time, mens jeg bad herhjemme, står der pludselig en mand i lysende klæder foran mig, **31** og han siger: Cornelius, din bøn er blevet hørt og dine almisser husket af Gud. **32** Send nu bud til Joppe og lad Simon med tilnavnet Peter hente; han bor i garveren Simons hus ved havet. **33** Jeg sendte da straks bud til dig, og du har gjort en god gerning ved at komme. Nu står vi så alle her for Guds ansigt for at høre alt, hvad Herren har pålagt dig.«

#### Peters prædiken i Cornelius' hus

**34** Så tog Peter ordet og sagde: »Nu forstår jeg, at Gud ikke gør forskel på nogen, **35** men at han i et hvilket som helst folk tager imod den, der frygter ham og øver retfærdighed. **36** Det er det ord, Gud sendte til Israels børn, da han forkyndte fred ved Jesus Kristus; han er alles Herre. **37** I ved, hvad der er sket i hele Judæa, det der begyndte i Galilæa efter den dåb, Johannes prædikede: **38** hvordan Gud salvede Jesus fra Nazaret med Helligånd og kraft, og hvordan Jesus færdedes overalt og gjorde vel og helbredte alle, der var under Djævelens herredømme; for Gud var med ham. **39** Og vi er vidner om alt det, han gjorde i jødernes land såvel som i Jerusalem. Ham, som de slog ihjel ved at hænge ham på et træ, **40** ham oprejste Gud på den tredje dag og lod ham træde synlig frem, **41** ikke for hele folket, men for os, der i forvejen var udvalgt af Gud til at være vidner, vi som spiste og drak sammen med ham, efter at han var opstået fra de døde. **42** Og han befalede os at prædike for folket og vidne om, at det er ham, Gud har bestemt til at være dommer over levende og døde. **43** Om ham vidner alle profeterne, at enhver, som tror på ham, skal få syndsforladelse ved hans navn.«

**44** Mens Peter endnu talte, kom Helligånden over alle, der hørte ordet. **45** Og de troende af jødisk herkomst, som var kommet derhen sammen med Peter, undrede sig over, at Helligåndens gave også blev udgydt over hedninger; **46** for de hørte dem tale i tunger og lovprise Gud. Da tog Peter til orde: **47** »Mon nogen kan hindre disse mennesker i at blive døbt med vand, når de har fået Helligånden ligesom vi?« **48** Han befalede da, at de skulle døbes i Jesu Kristi navn. Derefter bad de ham om at blive der nogle dage.

### ApG 11

#### Peters redegørelse i Jerusalem

**1** Apostlene og brødrene rundt om i Judæa hørte, at også hedningerne havde taget imod Guds ord. **2** Og da Peter kom op til Jerusalem, gik jøderne i rette med ham **3** og sagde: »Du har besøgt ikke-jøder og spist sammen med dem.« **4** Men Peter gav sig til at forklare dem i rækkefølge, hvad der var sket, og sagde: **5** »Jeg opholdt mig i Joppe; og mens jeg bad, faldt jeg i henrykkelse og havde et syn, noget, der kom ned fra himlen og lignede en stor dug, blev sænket ned ved de fire hjørner, og den kom helt ned til mig. **6** Jeg stirrede på den og blev ved med at se, og jeg så jordens firbenede dyr, vilde dyr og krybdyr og himlens fugle. **7** Og jeg hørte en røst sige til mig: Rejs dig, Peter, slagt og spis! **8** Men jeg svarede: Ikke tale om, Herre, for jeg har aldrig taget noget som helst vanhelligt eller urent i min mund. **9** For anden gang talte røsten fra himlen: Hvad Gud har erklæret for rent, må du ikke kalde vanhelligt. **10** Dette skete tre gange, og det hele blev igen taget op til himlen. **11** I det samme stod der tre mænd ved det hus, hvor vi opholdt os, de var sendt til mig fra Cæsarea. **12** Og Ånden sagde til mig, at jeg skulle gå med uden betænkelighed. De seks brødre her fulgte også med, og vi kom ind i mandens hus. **13** Han fortalte os, hvordan han havde set englen stå i hans hus og sige: Send bud til Joppe efter Simon med tilnavnet Peter. **14** Han vil tale de ord til dig, ved hvilke du og hele din husstand skal blive frelst. **15** Og næppe var jeg begyndt at tale, før Helligånden kom over dem, ligesom den kom over os i den første tid. **16** Da mindedes jeg Herrens ord, at han har sagt: Johannes døbte med vand, men I skal døbes med Helligånden. **17** Når nu Gud har givet dem den samme gave, som vi fik, da vi var kommet til tro på Herren Jesus Kristus, hvordan skulle jeg så kunne hindre Gud i noget?« **18** Da de hørte det, blev de rolige og priste Gud og sagde: »Så har Gud da også givet hedningerne omvendelsen til livet.«

#### Menigheden i Antiokia

**19** De, der var blevet spredt under den forfølgelse, der udbrød i anledning af Stefanus, rejste nu rundt helt til Fønikien og Cypern og Antiokia, men forkyndte kun ordet for jøder. **20** Men blandt dem var der nogle cyprioter og kyrenæere, som kom til Antiokia og også talte til grækerne og forkyndte evangeliet om Herren Jesus. **21** Og Herrens hånd var med dem, så et stort antal kom til tro og vendte om til Herren.

**22** Rygtet om dem kom menigheden i Jerusalem for øre, og de sendte Barnabas til Antiokia. **23** Da han kom dertil og erfarede Guds nåde, blev han glad og formanede alle til at holde sig til Herren med beslutsomt hjerte. **24** For han var en god mand, fyldt af Helligånd og tro. Og en stor skare blev vundet for Herren. **25** Barnabas tog så af sted til Tarsus for at opsøge Saulus, **26** og da han havde fundet ham, tog han ham med til Antiokia; og så var de sammen et helt år i menigheden og underviste en stor skare. Og det var i Antiokia, at man første gang kaldte disciplene kristne.

**27** På den tid kom der nogle profeter fra Jerusalem til Antiokia. **28** En af dem, som hed Agabos, rejste sig og varslede ved Ånden, at der ville blive stor hungersnød i hele verden; og det blev der under Claudius. **29** Disciplene besluttede da, at alle skulle sende, hvad de hver især havde råd til, som hjælp til brødrene i Judæa. **30** Det gjorde de så, og de sendte Barnabas og Saulus til de ældste med gaven.

### ApG 12

#### Peters fængsling og befrielse

**1** Ved den tid lagde kong Herodes hånd på nogle fra menigheden for at mishandle dem. **2** Og Johannes' bror, Jakob, lod han henrette med sværd. **3** Da han så, at det var jøderne tilpas, gik han videre og lod også Peter anholde. Det skete under de usyrede brøds fest. **4** Han greb Peter og kastede ham i fængsel og satte fire hold på hver fire soldater til at holde vagt over ham. Efter påske ville han så føre ham frem for folket. **5** Peter blev derfor holdt fængslet, men i menigheden blev der utrætteligt bedt til Gud for ham. **6** Natten før Herodes ville stille ham for retten, lå Peter og sov mellem to soldater; han var lagt i to lænker, og vagter ved døren bevogtede fængslet. **7** Pludselig står Herrens engel der, og et lys strålede i rummet. Englen vækkede Peter med et puf i siden og sagde: »Skynd dig at stå op!« Da faldt lænkerne af hans hænder. **8** Og englen sagde til ham: »Bind kjortlen op og tag dine sandaler på!« Han gjorde, som der blev sagt, og englen sagde: »Tag din kappe på og følg mig!« **9** Peter fulgte med ud, men forstod ikke, at det, der skete ved englen, var virkeligt; han troede, at det var et syn. **10** Da de var kommet forbi den første og den anden vagtpost, kom de til den jernport, der førte ud til byen. Den åbnede sig for dem af sig selv, og de trådte ud og fortsatte en gade hen; og pludselig forsvandt englen fra ham.

**11** Så kom Peter til sig selv og sagde: »Nu forstår jeg sandelig, at Herren har sendt sin engel og revet mig ud af Herodes' hånd og fra alt det, som jøderne går og venter på.« **12** Da han havde gjort sig dette klart, gik han hen til Marias hus – hun var mor til Johannes med tilnavnet Markus. Dér var mange forsamlet og bad. **13** Peter bankede på døren til portrummet, og en pige, der hed Rhode, kom ud for at lukke op. **14** Da hun genkendte hans stemme, fik hun af bare glæde ikke åbnet døren, men løb ind og fortalte, at Peter stod udenfor. **15** De sagde: »Du er vanvittig!« Men hun forsikrede, at det forholdt sig sådan. Så sagde de: »Det er hans engel.« **16** Peter stod stadig og bankede på, og da de fik lukket op, så de ham og blev ude af sig selv af forundring. **17** Men han gav dem tegn med hånden om at være stille og fortalte så, hvorledes Herren havde ført ham ud af fængslet, og han sagde: »Fortæl det til Jakob og brødrene!« Så forlod han dem og drog til et andet sted.

#### Herodes Agrippas død

**18** Da det blev dag, opstod der en ikke ringe uro blandt soldaterne over, hvad der var blevet af Peter. **19** Herodes eftersøgte ham, men fandt ham ikke, og efter at han havde forhørt vagterne, befalede han, at de skulle henrettes. Han rejste så fra Judæa til Cæsarea og opholdt sig dér.

**20** Mellem Herodes og folk i Tyrus og Sidon var der bittert fjendskab. De blev dog enige om at møde op hos ham, og da de havde fået kongens kammertjener, Blastus, på deres side, bad de om fred. Deres land fik nemlig sine levnedsmidler fra kongens land. **21** På en fastsat dag iførte Herodes sig sit kongelige skrud, satte sig på tronen og holdt tale til dem. **22** Da råbte folket: »Det er en gud, der taler, ikke et menneske!« **23** I det samme slog Herrens engel ham, fordi han ikke gav Gud æren. Og han blev ædt op af maddiker og døde.

**24** Men Guds ord fik fremgang og blev udbredt. **25** Og da Barnabas og Saulus havde udført deres tjeneste i Jerusalem, vendte de tilbage og tog Johannes med tilnavnet Markus med sig.

### ApG 13

#### Udsendelsen af Barnabas og Saulus

**1** I menigheden i Antiokia var der profeter og lærere, nemlig Barnabas og Simeon, der blev kaldt Niger, Lukius fra Kyrene, Manaen, der var plejebror til landsfyrsten Herodes, og Saulus. **2** Og mens de holdt gudstjeneste og fastede, sagde Helligånden: »Udtag Barnabas og Saulus til det arbejde, jeg har kaldet dem til.« **3** Da de havde fastet og bedt og lagt hænderne på dem, sendte de dem af sted.

#### Forkyndelsen på Cypern

**4** Efter at de nu var udsendt af Helligånden, tog de ned til Seleukia, og derfra sejlede de til Cypern. **5** Og da de var kommet til Salamis, forkyndte de Guds ord i jødernes synagoger. De havde også Johannes med som medhjælper.

**6** De drog rundt på hele øen lige til Pafos, hvor de traf en jøde ved navn Barjesus, som var troldmand og falsk profet. **7** Han holdt til hos statholderen Sergius Paulus, som var en forstandig mand. Statholderen sendte bud efter Barnabas og Saulus, for han ønskede at høre Guds ord. **8** Men troldmanden Elymas, som hans navn lyder i oversættelse, modarbejdede dem og forsøgte at vende statholderen bort fra troen. **9** Saulus, som også hedder Paulus, blev da fyldt af Helligånden, så fast på ham **10** og sagde: »Du Djævelens barn, fjende af al retfærdighed! Du, som er så fuld af alt muligt bedrag og ondskab, holder du aldrig op med at gøre Herrens lige veje krogede? **11** Nu skal Herrens hånd ramme dig, så du bliver blind og for en tid ikke kan se solen!« I det samme faldt der dybt mørke over Elymas, og han gik rundt og famlede efter en, som kunne lede ham ved hånden. **12** Da statholderen så, hvad der var sket, kom han til tro, fuld af undren over Herrens lære.

#### Rejsen fra Cypern over Pamfylien til Pisidien

**13** Paulus og hans ledsagere sejlede ud fra Pafos og kom til Perge i Pamfylien, men Johannes forlod dem og vendte tilbage til Jerusalem; **14** de andre rejste videre fra Perge og nåede til Antiokia i Pisidien. På sabbatten gik de hen i synagogen og satte sig; **15** efter oplæsningen fra loven og profeterne sendte synagogeforstanderne bud ned til dem: »Brødre, hvis I har en formaningstale til folket, så tal!«

#### Paulus' prædiken i Antiokia i Pisidien

**16** Da rejste Paulus sig, gav tegn med hånden og sagde: »Israelitter og I, der frygter Gud, hør på mig! **17** Dette folks Gud, Israels Gud, har udvalgt vore fædre. Han gjorde folket stort under opholdet i det fremmede, i Egypten, og førte dem ud derfra med løftet arm. **18** I næsten fyrre år sørgede han for dem i ørkenen, **19** og efter at han havde udryddet syv folkeslag i Kana'an, lod han dem tage deres land i besiddelse; **20** så gik der omkring fire hundrede og halvtreds år. Og derefter gav Gud dem dommere frem til profeten Samuel. **21** Derpå bad de om en konge, og Gud gav dem i fyrre år Saul, søn af Kish, af Benjamins stamme. **22** Så afsatte Gud ham og oprejste David til konge over dem. Om ham vidnede Gud og sagde: ›Jeg har fundet David, søn af Isaj, en mand efter mit hjerte; han skal udføre alt det, jeg vil.‹ **23** Af hans slægt har Gud givet Israel en frelser, som han havde lovet, Jesus. **24** Forud for hans fremtræden havde Johannes prædiket omvendelsesdåb for hele Israels folk. **25** Da Johannes stod ved enden af sit livsløb, sagde han: Jeg er ikke, hvad I anser mig for at være. Men efter mig kommer en, hvis sko jeg ikke er værdig til at tage af.

**26** Brødre, I som er børn af Abrahams slægt, og I andre her, som frygter Gud! Det er til os, ordet om denne frelse er blevet sendt. **27** For Jerusalems indbyggere og deres ledere kendte ham ikke, de dømte ham og opfyldte derved profeternes ord, som læses op hver sabbat. **28** Og selv om de ikke fandt noget grundlag for dødsdom, bad de Pilatus om at lade ham henrette. **29** Da de havde udført alt det, der står skrevet om ham, tog de ham ned fra korset og lagde ham i en grav. **30** Men Gud oprejste ham fra de døde, **31** og i mange dage viste han sig for dem, der var fulgt med ham fra Galilæa til Jerusalem, og de er nu hans vidner over for folket. **32** Og vi forkynder jer det evangelium, at løftet, der blev givet til fædrene, **33** har Gud opfyldt for os, deres børn, da han lod Jesus opstå, sådan som der står skrevet i den anden salme:
      *Du er min søn,
      jeg har født dig i dag.*
**34** Og at Gud lod ham opstå fra de døde, så han ikke nogen sinde skal vende tilbage til forrådnelse, har han sagt således: ›For jeg vil opfylde de urokkelige løfter til David for jer!‹ **35** Derfor siger han også et andet sted: ›Din hellige vil du ikke lade se forrådnelse.‹ **36** For da David havde tjent sit slægtled, sov han hen efter Guds vilje og blev lagt hos sine fædre og så forrådnelse. **37** Men han, som Gud oprejste, så ikke forrådnelse. **38** Det skal I altså vide, brødre, at det er ved ham, der forkyndes jer syndsforladelse; og i alt det, hvori I ikke kunne gøres retfærdige ved Moseloven, **39** bliver enhver, der tror, gjort retfærdig ved ham. **40** Tag jer i agt, at det ikke går, som der er sagt hos profeterne:
      **41** *Se jer om, I som er fulde af foragt!
      I skal blive stumme af undren og gå til grunde,
      for jeg udfører en gerning i jeres dage,
      en gerning, som I ikke ville tro,
      hvis nogen fortalte jer om den.«*

**42** Da de gik ud, bad man om at måtte høre om dette igen den følgende sabbat. **43** Da synagogemenigheden spredtes, fulgte mange jøder og gudfrygtige proselytter med Paulus og Barnabas, som talte med dem og søgte at overbevise dem om, at de skulle blive ved Guds nåde. **44** Den følgende sabbat var næsten hele byen kommet sammen for at høre Herrens ord. **45** Da jøderne så skarerne, blev de fulde af misundelse, og det, Paulus sagde, modsagde de og spottede. **46** Men Paulus og Barnabas talte med frimodighed og sagde: »Guds ord måtte forkyndes for jer først. Men siden I afviser det og ikke anser jer selv for værdige til evigt liv, så vender vi os til hedningerne. **47** For således har Herren befalet os det:
      *Jeg har gjort dig til lys for folkene,
      for at du skal være til frelse til jordens ende.«*

**48** Da hedningerne hørte det, blev de glade, og de priste Herrens ord; og alle, som var bestemt til evigt liv, kom til tro. **49** Og Herrens ord blev udbredt i hele landet. **50** Men jøderne fik ophidset de fornemme gudfrygtige kvinder og byens førende mænd og rejste en forfølgelse mod Paulus og Barnabas; og de jog dem ud, væk fra deres egn. **51** Men de rystede støvet af fødderne mod dem og rejste så til Ikonion, **52** og disciplene blev fyldt af glæde og Helligånd.

### ApG 14

#### Forkyndelse og forfølgelse i Ikonion, Lystra og Derbe

**1** I Ikonion gik Paulus og Barnabas ligeledes ind i jødernes synagoge og talte sådan, at mange jøder og grækere kom til tro; **2** men de jøder, som ikke ville tro, hidsede hedningerne op og gjorde dem fjendtligt stemt mod brødrene. **3** De blev der i lang tid og forkyndte frimodigt i tillid til Herren, som bekræftede ordet om sin nåde ved de tegn og undere, der skete ved deres hænder; **4** men byens befolkning blev delt i to, nogle holdt med jøderne, andre med apostlene. **5** Da de blev klar over, at både hedninger og jøder samt deres ledere havde i sinde at mishandle og stene dem, **6** flygtede de til Lykaonien, til byerne Lystra og Derbe og deres omegn. **7** Også dér forkyndte de evangeliet.

#### Helbredelsen af den lamme i Lystra

**8** I Lystra sad der en mand, som ikke kunne bruge sine ben; han var lam fra moders liv og havde aldrig kunnet gå. **9** Denne mand lyttede, når Paulus talte. Paulus så fast på ham, og da han så, at manden havde tro til at blive frelst, **10** sagde han med høj røst: »Rejs dig og stå på dine ben!« Da sprang han op og kunne gå.

#### Folkeopstand og forfølgelse i Lystra

**11** Da folk så, hvad Paulus havde gjort, råbte de højt på lykaonisk: »Guderne er i menneskeskikkelse kommet ned til os!« **12** Og de kaldte Barnabas Zeus og Paulus Hermes, fordi det var ham, der førte ordet. **13** Præsten ved Zeustemplet uden for byen kom hen til byporten med tyre og kranse og ville ofre sammen med folkemængden. **14** Da apostlene Barnabas og Paulus hørte det, flængede de deres kapper, styrtede ind i folkemængden og råbte: **15** »Mennesker dog! Hvorfor gør I det? Vi er jo mennesker ligesom I. Vi forkynder, at I skal vende om fra disse tomme guder til den levende Gud, som har skabt himlen og jorden og havet med alt, hvad de rummer. **16** I tidligere tider har Gud ladet alle hedninger gå deres egne veje, **17** og alligevel har han vidnet om sig selv gennem sine velgerninger ved at give jer regn fra himlen og frugtbare årstider, ved at mætte jer og ved at fylde jeres hjerter med glæde.« **18** Med disse ord fik de med nød og næppe folk fra at ofre til dem.

**19** Da kom der nogle jøder fra Antiokia og Ikonion, som fik folk overtalt, så de stenede Paulus; de slæbte ham uden for byen i den tro, at han var død. **20** Men disciplene slog kreds om Paulus, og han rejste sig op og gik ind i byen. Næste dag drog han sammen med Barnabas til Derbe.

#### Tilbagerejsen til Antiokia i Syrien

**21** De forkyndte også evangeliet i denne by og fik mange gjort til disciple. Så rejste de tilbage til Lystra, Ikonion og Antiokia. **22** De styrkede disciplene og formanede dem til at blive i troen og sagde: »Igennem mange trængsler skal vi gå ind i Guds rige.« **23** I hver menighed udpegede de derpå ældste for dem, og efter bøn og faste overgav de dem til Herren, som de var kommet til tro på. **24** Så rejste de gennem Pisidien og kom til Pamfylien; **25** og da de havde forkyndt ordet i Perge, tog de ned til Attalia. **26** Derfra sejlede de til Antiokia, hvor de var blevet overgivet til Guds nåde for at gøre det arbejde, som de nu havde fuldført. **27** Og da de var ankommet, samlede de menigheden og fortalte om alt, hvad Gud havde gjort mod dem, og at Gud havde åbnet en dør til tro for hedningerne. **28** Og de tilbragte ikke så kort tid dér sammen med disciplene.

### ApG 15

#### Apostelmødet i Jerusalem

**1** Der kom nu nogle folk ned fra Judæa og ville belære brødrene: »Hvis I ikke omskæres efter Moses' skik, kan I ikke blive frelst.« **2** Da det førte til strid og ikke så lidt diskussion mellem Paulus og Barnabas og disse folk, besluttede man, at Paulus og Barnabas og nogle andre af dem skulle drage op til apostlene og de ældste i Jerusalem for at tale om dette stridsspørgsmål. **3** De blev så udstyret til rejsen af menigheden og tog gennem Fønikien og Samaria; her fortalte de om hedningernes omvendelse og vakte stor glæde hos alle brødrene. **4** Da de kom til Jerusalem, blev de modtaget af menigheden og apostlene og de ældste og fortalte om alt, hvad Gud havde gjort mod dem. **5** Men nogle troende fra farisæernes parti rejste sig og sagde: »Man bør omskære dem og pålægge dem at holde Moseloven.« **6** Apostlene og de ældste trådte sammen for at drøfte denne sag.

**7** Efter megen diskussion rejste Peter sig og sagde: »Brødre, I ved, at Gud for længe siden blandt jer udvalgte mig, for at hedningerne af min mund skulle høre evangeliets ord og komme til tro. **8** Og Gud, som kender hjerterne, har bekræftet det ved at give dem Helligånden ligesom os. **9** Og han har ikke gjort forskel på os og dem, idet han har renset deres hjerter ved troen. **10** Hvorfor udæsker I da Gud ved at lægge et åg på disciplenes nakke, som hverken vore fædre eller vi har magtet at bære? **11** Men vi tror, at vi bliver frelst ved Herren Jesu nåde på samme måde som de.«

**12** Hele forsamlingen tav stille og lyttede, mens Barnabas og Paulus fortalte om alle de tegn og undere, som Gud havde gjort blandt hedningerne gennem dem.

**13** Da de tav, tog Jakob ordet og sagde: »Brødre, hør på mig! **14** Simeon har fortalt, hvordan Gud allerede har sørget for at skaffe sig et folk af hedninger for sit navn. **15** Og det stemmer overens med profeternes ord, sådan som der står skrevet: **16** ›Derefter vender jeg tilbage og genopbygger Davids faldne hytte; jeg genopbygger det, der er revet ned, og genrejser den, **17** så at de øvrige mennesker kan søge Herren, alle de folk, som mit navn er nævnt over, siger Herren, som har gjort dette **18** kendt fra evighed af.‹ **19** Derfor mener jeg, at vi ikke skal skabe vanskeligheder for de hedninger, der vender om til Gud, **20** men skrive til dem, at de skal holde sig fra besmittelse med afguder og fra utugt og fra kød af kvalte dyr og fra blod. **21** For Moses har fra gammel tid sine forkyndere i alle byer og læses op i synagogerne hver eneste sabbat.«

**22** Så besluttede apostlene og de ældste sammen med hele menigheden at udvælge nogle af dens mænd og sende dem til Antiokia sammen med Paulus og Barnabas. Det blev Judas, der kaldtes Barsabbas, og Silas, som var ledende mænd blandt brødrene. **23** De fik denne skrivelse med: »Apostlene og de ældste, jeres brødre, hilser vore brødre af hedensk herkomst i Antiokia og Syrien og Kilikien. **24** Vi har hørt, at der er kommet nogle fra os, som har forvirret jer og foruroliget jer med deres ord; men vi har ikke givet dem noget påbud. **25** Derfor har vi i enighed besluttet at udvælge nogle mænd og sende dem til jer sammen med vor kære Barnabas og Paulus. **26** Det er mænd, som har vovet deres liv for vor Herre Jesu Kristi navn. **27** Vi sender altså Judas og Silas, for at de mundtligt kan fortælle jer det samme. **28** For Helligånden og vi har besluttet ikke at lægge nogen anden byrde på jer end dette nødvendige, **29** at I skal holde jer fra kød, der ofres til afguder, og fra blod og fra kød af kvalte dyr og fra utugt. Ved at holde jer fri af det handler I ret. Lev vel!« **30** Så blev de sendt af sted, og de kom til Antiokia, hvor de samlede hele menigheden og overrakte brevet. **31** Da de havde læst det, blev der glæde over denne formaning. **32** Judas og Silas, der selv var profeter, talte mange formanende ord til brødrene og styrkede dem. **33** Og da de havde været der en tid, lod brødrene dem drage med fred tilbage til dem, der havde udsendt dem. **34**  Dog besluttede Silas at blive dér. **35** Men Paulus og Barnabas blev i Antiokia, hvor de sammen med mange andre underviste og forkyndte Herrens ord.

#### Uenigheden mellem Barnabas og Paulus

**36** Nogen tid efter sagde Paulus til Barnabas: »Lad os vende tilbage og besøge brødrene i alle de byer, hvor vi har forkyndt Herrens ord, og se, hvordan de har det.« **37** Barnabas ville også tage Johannes, som kaldtes Markus, med, **38** men Paulus fandt det ikke rigtigt at tage en med, der havde forladt dem i Pamfylien og ikke deltaget i arbejdet sammen med dem. **39** Det førte til bitter uenighed, så deres veje skiltes. Barnabas tog Markus med og sejlede til Cypern, **40** men Paulus valgte Silas, og efter at brødrene havde overgivet ham til Herrens nåde, tog han af sted. **41** Han rejste gennem Syrien og Kilikien og styrkede menighederne.

### ApG 16

#### Timotheus tages med på rejsen

**1** Paulus kom også til Derbe og Lystra. Og se, dér var der en discipel ved navn Timotheus, som var søn af en troende jødisk kvinde og en græsk far. **2** Timotheus var velanskrevet hos brødrene i Lystra og Ikonion. **3** Ham ville Paulus gerne have til at rejse med sig, så han omskar ham af hensyn til jøderne i de egne; for alle vidste, at hans far var græker. **4** Efterhånden som de rejste gennem byerne, overbragte de menighederne de bestemmelser, som apostlene og de ældste i Jerusalem havde vedtaget, og pålagde dem at leve efter dem. **5** Således blev menighederne styrket i troen og voksede dagligt i tal.

#### Paulus kaldes til Makedonien

**6** De rejste gennem Frygien og det galatiske land, da de af Helligånden var blevet hindret i at tale ordet i provinsen Asien. **7** Og da de kom hen i nærheden af Mysien, forsøgte de at rejse til Bitynien, men det tillod Jesu ånd dem ikke. **8** Så rejste de gennem Mysien og kom ned til Troas. **9** Og om natten havde Paulus et syn: Der stod en mand fra Makedonien og bad ham: »Kom over til Makedonien og hjælp os!« **10** Da han havde haft det syn, forsøgte vi straks at rejse til Makedonien, for vi forstod, at Gud havde kaldet os til at forkynde evangeliet for dem.

#### Purpurhandleren Lydia i Filippi

**11** Da vi var sejlet ud fra Troas, styrede vi lige mod Samothrake og den følgende dag mod Neapolis. **12** Derfra kom vi til Filippi, en koloni, som er en by i Makedoniens første distrikt. I den by boede vi nogle dage.

**13** På sabbatten gik vi ud gennem byporten og langs med en flod, hvor vi mente, der var et bedehus. Dér satte vi os og talte med de kvinder, der var forsamlet. **14** Og en gudfrygtig kvinde ved navn Lydia, en purpurhandler fra byen Thyatira, lyttede til alle Paulus' ord, og Herren åbnede hendes hjerte, så hun tog dem til sig. **15** Da hun og hendes husstand var blevet døbt, indbød hun os: »Hvis I anser mig for at være tro mod Herren, så kom ind i mit hus og bliv dér.« Hun nødte os til det.

#### Paulus og Silas i fængsel i Filippi

**16** Og det skete, da vi var på vej ud til bedehuset, at vi mødte en pige, som havde en spådomsånd; hun skaffede sine herrer store indtægter ved at spå. **17** Hun fulgte efter Paulus og os, mens hun råbte: »De mennesker er den højeste Guds tjenere, de forkynder jer vejen til frelse.« **18** Det gjorde hun mange dage i træk. Så blev Paulus vred, han vendte sig om og sagde til ånden: »I Jesu Kristi navn byder jeg dig at forlade hende!« Og ånden forlod hende øjeblikkelig.

**19** Men da hendes herrer forstod, at det var ude med deres håb om indtægt, greb de fat i Paulus og Silas og slæbte dem hen på torvet til myndighederne. **20** De førte dem frem for byens embedsmænd og sagde: »Disse mennesker skaber uro i vores by. De er jøder, **21** og de forkynder skikke, som det ikke er tilladt os romere at antage eller følge.« **22** Folkeskaren gik også løs på Paulus og Silas, og embedsmændene lod tøjet rive af dem og befalede, at de skulle piskes. **23** Efter at de havde givet dem mange piskeslag, satte de dem i fængsel og gav fangevogteren ordre til at bevogte dem sikkert. **24** Da han havde fået den ordre, satte han dem i det inderste fangehul og spændte deres fødder fast i blokken.

**25** Ved midnatstid sad Paulus og Silas og bad og sang lovsange til Gud, og fangerne lyttede. **26** Pludselig kom der et kraftigt jordskælv, så fængslets grundmure rystedes; i det samme sprang alle døre op, og alles lænker faldt af. **27** Fangevogteren blev vækket af sin søvn og så fængselsdørene stå åbne. Han greb et sværd og ville dræbe sig selv, for han troede, at fangerne var flygtet. **28** Men Paulus råbte højt: »Gør ikke en ulykke på dig selv, for vi er her alle sammen.« **29** Fangevogteren forlangte at få fakler, og han løb ind og faldt skælvende på knæ for Paulus og Silas. **30** Så førte han dem udenfor og spurgte dem: »I gode herrer, hvad skal jeg gøre for at blive frelst?« **31** De svarede: »Tro på Herren Jesus, så skal du og dit hus blive frelst.« **32** De forkyndte nu Herrens ord for ham og hele hans hus. **33** I denne sene nattetime tog han dem med og vaskede deres sår, og umiddelbart efter blev han selv og alle i hans hus døbt. **34** Så tog han dem op i sit hus og dækkede op for dem, og han og hele hans husstand jublede over at være kommet til tro på Gud.

**35** Da det var blevet dag, sendte embedsmændene retsbetjentene hen med den besked: »Løslad de mennesker!« **36** Fangevogteren meddelte Paulus dette: »Embedsmændene har givet besked om, at I skal løslades. Gå nu ud og rejs bort med fred!« **37** Men Paulus svarede dem: »De har uden dom ladet os piske offentligt, selv om vi er romerske borgere, og de har sat os i fængsel. Og nu vil de hemmeligt jage os bort! Nej, de kan selv komme og føre os ud.« **38** Det meldte betjentene til embedsmændene. Og de blev bange, da de hørte, at de var romerske borgere. **39** Så kom de hen og gav dem en undskyldning, og da de havde løsladt dem, bad de dem forlade byen. **40** De forlod fængslet, gik hen til Lydia og mødte brødrene, formanede dem og tog af sted.

### ApG 17

#### Forkyndelse og forfølgelse i Thessalonika

**1** De rejste gennem Amfipolis og Apollonia og nåede til Thessalonika, hvor jøderne havde en synagoge. **2** Efter sædvane gik Paulus hen til dem, og tre sabbatter i træk førte han samtaler med dem ud fra Skrifterne. **3** Han udlagde dem og forklarede, at Kristus måtte lide og stå op fra de døde, og sagde: »Denne Jesus, som jeg forkynder for jer, er Kristus.« **4** Nogle af jøderne blev overbevist og sluttede sig til Paulus og Silas, og det gjorde også mange gudfrygtige grækere og ikke få fornemme kvinder.

**5** Men jøderne blev misundelige og fik nogle dårlige mennesker fra gaden med sig, og de lavede opløb og uro i byen. De stormede Jasons hus og ledte efter Paulus og Silas for at bringe dem for folkeforsamlingen. **6** Da de ikke kunne finde dem, slæbte de Jason og nogle af brødrene for bystyrets medlemmer og råbte: »De folk, som har bragt hele verden i oprør, er nu også kommet hertil, **7** og dem har Jason givet husly. De handler alle i modstrid med kejserens forskrifter, for de siger, at en anden er konge, nemlig Jesus.« **8** Det skræmte folkemængden og bystyrets medlemmer at høre dette. **9** Men da de fik stillet sikkerhed af Jason og de andre, løslod de dem.

#### Paulus og Silas i Berøa

**10** Straks samme nat sendte brødrene Paulus og Silas til Berøa, og da de var ankommet, gik de hen i jødernes synagoge. **11** Disse jøder var mere imødekommende end jøderne i Thessalonika, de modtog ordet med megen velvilje og granskede dagligt Skrifterne for at se, om det forholdt sig sådan. **12** Mange af dem og ikke få fornemme græske kvinder og mænd kom til tro. **13** Men da jøderne i Thessalonika erfarede, at Paulus også forkyndte Guds ord i Berøa, kom de og skabte også dér usikkerhed og uro blandt folkeskarerne.

#### Paulus i Athen

**14** Brødrene sendte da straks Paulus ned til havet, mens både Silas og Timotheus blev i Berøa. **15** Paulus' ledsagere bragte ham til Athen og rejste så tilbage til Silas og Timotheus med besked om, at de skulle komme til ham så hurtigt som muligt.

**16** Mens Paulus ventede på dem i Athen, blev han meget oprørt over at se byen fuld af afgudsbilleder. **17** Han førte samtaler i synagogen med jøderne og de gudfrygtige, og på torvet talte han hver dag med dem, han traf på. **18** En del epikuræiske og stoiske filosoffer diskuterede også med ham, og nogle sagde: »Hvad mon han mener, det sludrehoved?« Men andre sagde: »Han ser ud til at være en forkynder af fremmede guddomme.« Det var, fordi han forkyndte evangeliet om Jesus og om opstandelsen.

**19** De tog så Paulus med sig og førte ham til Areopagos og sagde: »Kan vi få at vide, hvad det er for en ny lære, du taler om? **20** Det, du påstår, lyder nemlig fremmedartet i vore ører. Derfor vil vi have at vide, hvad dette skal betyde.« **21** For athenerne og de fremmede tilflyttere brugte ikke deres tid til andet end at fortælle eller høre nyt.

#### Talen på Areopagos

**22** Så stod Paulus frem midt på Areopagos og sagde: »Athenere! Jeg ser, at I på alle måder er meget religiøse. **23** For da jeg gik rundt og så nærmere på jeres helligdomme, fandt jeg også et alter med indskriften: For en ukendt gud. Det, I således ærer uden at kende det, det forkynder jeg jer. **24** Gud, som har skabt verden med alt, hvad den rummer, og som er Herre over himmel og jord, bor ikke i templer bygget af hænder. **25** Heller ikke lader Gud sig tjene af menneskehænder, som om han trængte til noget. Det er ham, der giver alle liv og ånde og alle ting; **26** og af ét menneske har han skabt alle folk og ladet dem bosætte sig overalt på jorden og fastsat bestemte tider og grænser for, hvor de skal bo – **27** for at de skulle søge Gud, om de kunne famle sig frem og finde ham, som dog ikke er langt borte fra en eneste af os. **28** For i ham lever vi, ånder vi og er vi, som også nogle af jeres digtere har sagt: ›Vi er også af hans slægt.‹ **29** Når vi nu er af Guds slægt, må vi ikke mene, at guddommen ligner noget af guld eller sølv eller sten, formet ved menneskets kunst og snilde. **30** Efter at Gud har båret over med tidligere tiders uvidenhed, befaler han nu mennesker, at de alle og overalt skal omvende sig, **31** for han har fastsat en dag, da han vil holde dom over hele verden med retfærdighed ved en mand, som han har bestemt dertil; og det har han gjort troværdigt for alle ved at lade ham opstå fra de døde.«

**32** Da de hørte om dødes opstandelse, spottede nogle, men andre sagde: »Det vil vi høre dig tale om en anden gang.« **33** Dermed forlod Paulus forsamlingen. **34** Men nogle mænd sluttede sig til ham og troede, blandt dem Dionysios, som var medlem af Areopagosforsamlingen, og en kvinde, der hed Damaris, og flere andre.

### ApG 18

#### Forkyndelse og forfølgelse i Korinth

**1** Derpå forlod Paulus Athen og kom til Korinth. **2** Dér mødte han en jøde, som hed Akvila, og som stammede fra Pontus. Sammen med sin hustru Priskilla var han for nylig kommet fra Italien på grund af Claudius' påbud om, at alle jøder skulle forlade Rom. De to sluttede Paulus sig til, **3** og da de havde samme håndværk, blev han hos dem og arbejdede; de var nemlig teltmagere af fag. **4** Og hver eneste sabbat førte Paulus samtaler i synagogen og søgte at overbevise både jøder og grækere.

**5** Da Silas og Timotheus kom oppe fra Makedonien, var Paulus fuldt optaget af forkyndelsen og vidnede for jøderne, at Jesus er Kristus. **6** Men de stillede sig afvisende og spottede. Da rystede Paulus støvet af sin kappe og sagde: »Jeres blod kommer over jeres eget hoved. Jeg er uden skyld. Fra nu af går jeg til hedningerne.«

**7** Så forlod han synagogen og gik ind til Titius Justus, en gudfrygtig mand, hvis hus stødte op til synagogen. **8** Men synagogeforstanderen Krispus og alle i hans hus kom til tro på Herren. Også mange af korintherne hørte og troede og blev døbt. **9** Og Herren sagde til Paulus i et syn om natten: »Frygt ikke! Men tal, og ti ikke, for jeg er med dig, **10** og ingen skal lægge hånd på dig og gøre dig fortræd; for jeg har et talstærkt folk i denne by.« **11** Så boede Paulus dér i halvandet år og underviste om Guds ord iblandt dem.

**12** Men mens Gallio var statholder i Akaja, vendte jøderne sig alle som én imod Paulus, førte ham for domstolen **13** og påstod: »Denne mand søger at overtale folk til at ære Gud på en måde, som strider mod loven.« **14** Da Paulus skulle til at tage ordet, sagde Gallio til jøderne: »Hvis der var tale om en forbrydelse eller en grov slyngelstreg, jøder, så ville jeg naturligvis tage jeres klage til følge; **15** men gælder det uenighed om lære, navne og jeres egen lov, bliver det jeres sag. Den slags vil jeg ikke være dommer over.« **16** Så jog han dem væk fra domstolen. **17** Da greb de alle fat i synagogeforstanderen Sosthenes og slog løs på ham foran domstolen. Men intet af dette tog Gallio sig af.

#### Paulus' besøg i Jerusalem og Antiokia

**18** Paulus blev der endnu en tid. Så tog han afsked med brødrene og sejlede til Syrien sammen med Priskilla og Akvila. Forinden havde han ladet sit hår klippe af i Kenkreæ, for han havde aflagt et løfte. **19** Da de kom til Efesos, lod Paulus de andre blive tilbage og gik selv hen i synagogen og førte samtaler med jøderne. **20** De bad ham blive der i længere tid; det afslog han, **21** men da han brød op, sagde han: »Jeg kommer tilbage til jer, om Gud vil.« Så sejlede han fra Efesos **22** og kom til Cæsarea, og da han havde været oppe at hilse på menigheden i Jerusalem, tog han til Antiokia.

**23** Efter nogen tids forløb drog Paulus ud igen. Han rejste fra sted til sted gennem det galatiske land og Frygien og styrkede alle disciplene.

#### Apollos i Efesos

**24** En jøde, der hed Apollos, og som stammede fra Alexandria, kom til Efesos. Han havde ordet i sin magt og var stærk i Skrifterne. **25** Han var blevet oplært i Herrens vej, og med ildhu talte og underviste han udførligt om Jesus, skønt han kun havde kendskab til Johannes' dåb. **26** Han begyndte nu frimodigt at tale i synagogen. Da Priskilla og Akvila hørte ham, tog de ham med sig og forklarede ham Guds vej mere udførligt. **27** Apollos ville gerne rejse videre til Akaja, og brødrene skrev til disciplene dér og tilskyndede dem til at tage imod ham. Han ankom dertil og blev ved Guds nåde til stor hjælp for de troende. **28** For han tilbageviste offentligt jøderne med stor kraft og påviste ud fra Skrifterne, at Jesus er Kristus.

### ApG 19

#### Paulus i Efesos

**1** Mens Apollos var i Korinth, var Paulus rejst gennem egnene inde i landet og var kommet ud til Efesos. Dér mødte han nogle disciple **2** og spurgte dem: »Fik I Helligånden, da I kom til tro?« De svarede: »Vi har ikke engang hørt, at der er en Helligånd.« **3** Paulus spurgte: »Hvilken dåb blev I da døbt med?« De svarede: »Med Johannes' dåb.« **4** Så sagde Paulus: »Johannes døbte med omvendelsesdåb og sagde til folket, at de skulle tro på ham, der fulgte efter, det vil sige på Jesus.« **5** Da de hørte det, blev de døbt i Herren Jesu navn, **6** og da Paulus lagde hænderne på dem, kom Helligånden over dem, og de talte i tunger og profeterede. **7** Der var vel i alt tolv mand.

**8** Paulus kom i synagogen og talte frimodigt i tre måneder. Han førte samtaler med folk og overbeviste dem om Guds rige. **9** Men da nogle af jøderne ikke ville tro, men gjorde sig hårde og talte ondt om Vejen i forsamlingens påhør, forlod han dem, tog disciplene med og holdt dagligt samtaler i Tyrannos' skole. **10** Det fortsatte i to år, så at alle i provinsen Asien fik Herrens ord at høre, både jøder og grækere.

**11** Gud lod usædvanlige undergerninger ske ved Paulus' hænder. **12** Ja, man bragte ligefrem tørklæder eller bælter, som Paulus havde båret, hen til de syge; og sygdommene forlod dem, og de onde ånder fór ud.

#### Skeuas' syv sønner

**13** Også nogle af de omvandrende jødiske dæmonbesværgere forsøgte at nævne Herren Jesu navn over dem, der havde onde ånder. De sagde: »Jeg besværger jer ved den Jesus, som Paulus forkynder!« **14** Blandt dem, der gjorde det, var der syv sønner af en jødisk ypperstepræst Skeuas. **15** Men den onde ånd svarede dem: »Jesus kender jeg, og jeg ved, hvem Paulus er, men hvem er I?« **16** Og manden med den onde ånd sprang på dem, overmandede dem alle og mishandlede dem sådan, at de nøgne og forslåede måtte flygte ud af huset. **17** Det rygtedes blandt alle, der boede i Efesos, både jøder og grækere, så alle blev grebet af frygt, og Herren Jesu navn blev lovprist. **18** Mange af de troende kom og bekendte og fortalte, hvad de havde gjort. **19** En del af dem, der havde haft med trolddom at gøre, bragte deres bøger med og brændte dem i alles påsyn. Man regnede den samlede værdi ud og kom til 50.000 sølvpenge. **20** Således fik ordet ved Herrens kraft stadig fremgang og styrke.

**21** Da alt det var sket, besluttede Paulus, ledet af Ånden, at rejse gennem Makedonien og Akaja og videre til Jerusalem. Han sagde: »Når jeg har været dér, må jeg også til Rom.« **22** To af sine medarbejdere, Timotheus og Erastos, sendte han til Makedonien, men selv blev han en tid i provinsen Asien.

#### Urolighederne i Efesos

**23** På den tid opstod der ikke ringe uro på grund af Vejen. **24** En sølvsmed, der hed Demetrios, lavede Artemistempler i sølv og skaffede håndværkerne ikke så få indtægter. **25** Han sammenkaldte disse håndværkere og de arbejdere, der var beskæftiget med lignende ting, og sagde: »I ved jo, folk, at vores velstand skyldes disse indtægter. **26** Nu kan I både se og høre, at denne Paulus ikke blot i Efesos, men næsten i hele provinsen Asien har overtalt og vildledt mange mennesker, når han siger, at ting, der fremstilles med hænder, ikke er guder. **27** Der er ikke alene fare for, at vores fag får et dårligt ry, men også for, at den store gudinde Artemis' tempel skal miste sin anseelse. Der er fare for, at hun, som hele provinsen Asien, ja, hele verden ærer, bliver berøvet sin storhed.«

**28** Da de hørte det, blev de rasende og begyndte at råbe: »Stor er efesernes Artemis!« **29** Urolighederne bredte sig til hele byen, og alle som én stormede de hen til teatret og slæbte Paulus' ledsagere, makedonerne Gajus og Aristark, med. **30** Paulus ville gå ind til folkemængden, men det tillod disciplene ikke. **31** Og nogle af de høje embedsmænd i provinsen Asien, som var Paulus' venner, sendte besked til ham og advarede ham mod at vove sig hen i teatret. **32** Nogle råbte ét, andre noget andet, for forsamlingen var blevet forvirret, og de fleste vidste ikke, hvorfor de var stimlet sammen. **33** Da jøderne nu skubbede Alexander foran, satte nogle i folkemængden ham ind i sagen. Alexander gav med hånden tegn til, at han ville holde en forsvarstale til folket. **34** Men da de blev klar over, at han var jøde, lød der et råb fra dem alle, ja, de råbte i næsten to timer: »Stor er efesernes Artemis!«

**35** Men byskriveren fik beroliget folkemængden og sagde: »Efesere! Er der da noget menneske, som ikke ved, at efesernes by er tempelværge for den store Artemis og for hendes billede, som er faldet ned fra himlen? **36** Nej, og når det er uimodsigeligt, bør I forholde jer i ro og ikke gøre noget overilet. **37** I har ført disse mænd herhen, skønt de ikke er tempelranere og heller ikke bespotter vor gudinde. **38** Hvis Demetrios og hans håndværkere derfor har anklager mod nogen, så holdes der retsmøder, og der findes statholdere. Dér kan de anklage hinanden. **39** Og er der andet, I kræver undersøgt, skal det afgøres i den lovlige folkeforsamling. **40** For vi risikerer at blive anklaget for oprør i anledning af det, der er sket i dag, og som ingen begrundelse har. Vi vil ikke kunne gøre rede for dette opløb.« Med disse ord fik han forsamlingen opløst.

### ApG 20

#### Rejsen gennem Makedonien og Grækenland

**1** Da uroen havde lagt sig, sendte Paulus bud efter disciplene og formanede dem. Så tog han afsked og brød op for at rejse til Makedonien. **2** På sin rejse gennem disse egne talte han mange formanende ord.

Han kom så til Grækenland **3** og opholdt sig dér i tre måneder. Han stod netop og skulle sejle til Syrien, da en plan, jøderne havde lagt imod ham, fik ham til at beslutte at rejse tilbage gennem Makedonien. **4** Han var ledsaget af Pyrrhus' søn Sopatros fra Berøa, Aristark og Sekundus fra Thessalonika, Gajus fra Derbe og Timotheus, og fra provinsen Asien Tykikos og Trofimos. **5** De rejste i forvejen og ventede på os i Troas. **6** Efter de usyrede brøds fest sejlede vi ud fra Filippi, og fem dage senere mødte vi dem i Troas, hvor vi tilbragte syv dage.

#### Paulus i Troas

**7** Den første dag i ugen var vi samlet for at bryde brødet. Paulus førte samtaler med dem, da han skulle rejse næste dag, og han blev ved med at tale lige til midnat. **8** Der var en del lamper i den sal ovenpå, hvor vi var forsamlet. **9** I vinduet sad en ung mand, der hed Eutykos. Da Paulus talte så længe, faldt han i søvn, og overmandet af søvnen styrtede han ned fra anden sal. Da man løftede ham op, var han død. **10** Men Paulus gik ned, kastede sig over ham, tog om ham og sagde: »Ingen larm og klage! For der er liv i ham.« **11** Så gik Paulus op igen, brød brødet og spiste og talte længe, lige til det blev lyst. Derpå tog han af sted. **12** Den unge mand bragte de hjem i live; og de blev ikke så lidt trøstet.

#### Rejsen over Assos til Milet

**13** Vi var i forvejen gået om bord og sejlede til Assos, hvor vi skulle tage Paulus med. Sådan havde han bestemt det, for han ville selv rejse til fods. **14** Da han mødte os i Assos, tog vi ham om bord og nåede til Mitylene.

**15** Derfra sejlede vi videre og nåede næste dag på højde med Kios. Næste dag igen lagde vi ind til Samos, og dagen derpå nåede vi til Milet. **16** Paulus havde besluttet at sejle forbi Efesos, for at han ikke skulle bruge for megen tid i provinsen Asien. For han stræbte efter om muligt at være i Jerusalem til pinsedag. **17** Men fra Milet sendte han bud til Efesos og kaldte menighedens ældste til sig.

#### Talen til de ældste fra Efesos

**18** Da de var kommet, sagde han til dem: »I ved, hvordan jeg hele tiden har færdedes hos jer, lige fra den første dag, da jeg kom til provinsen Asien. **19** Jeg har tjent Herren i al ydmyghed og under tårer og under de prøvelser, som har ramt mig ved jødernes efterstræbelser. **20** I ved, at jeg ikke har fortiet noget, som kunne være jer til hjælp, men jeg har forkyndt for jer og undervist jer, offentligt og privat. **21** Både for jøder og grækere har jeg vidnet om omvendelsen til Gud og om troen på vor Herre Jesus. **22** Og se, nu drager jeg til Jerusalem, bundet af Ånden. Hvad der vil møde mig dér, ved jeg ikke; **23** jeg ved kun, at Helligånden i by efter by forkynder mig, at der venter mig lænker og trængsler. **24** Men jeg tillægger ikke mit liv nogen betydning, når bare jeg må fuldføre mit løb og den tjeneste, jeg har fået fra Herren Jesus: at vidne om evangeliet om Guds nåde. **25** Og nu ved jeg, at I ikke mere skal få mig at se, alle I, som jeg kom til og forkyndte Riget for. **26** Derfor bevidner jeg for jer i dag, at jeg er uden skyld i nogens blod. **27** For jeg har ikke fortiet noget, men har forkyndt jer alt, hvad der er Guds vilje.

**28** Tag vare på jer selv og på hele hjorden; i den har Helligånden sat jer som tilsynsmænd, for at I kan være hyrder for Guds kirke, som han har vundet sig med sit eget blod. **29** Jeg ved, at når jeg er borte, vil der komme glubske ulve til jer, og de vil ikke skåne hjorden. **30** Ja, blandt jer selv vil der stå mænd frem og tale falsk for at få disciplene med sig. **31** Derfor skal I være på vagt. Og husk på, at jeg gennem tre år uophørligt, nat og dag, har vejledt hver enkelt under tårer.

**32** Nu overgiver jeg jer til Gud og til hans nådes ord, som formår at opbygge og at give arven til alle dem, der er helliget. **33** Sølv eller guld eller tøj har jeg ikke forlangt af nogen. **34** I ved selv, at disse hænder har tjent til alt, hvad jeg og mine medarbejdere havde brug for. **35** Jeg har vist jer, at ved at arbejde sådan bør man tage sig af de svage og huske på de ord, Herren Jesus selv sagde: ›Det er saligere at give end at få.‹ «

**36** Da Paulus havde sagt det, knælede han og bad sammen med dem. **37** Alle brast i gråd, og de faldt Paulus om halsen og kyssede ham. **38** Det, der smertede dem mest, var hans ord om, at de aldrig mere skulle få ham at se. Så fulgte de ham til skibet.

### ApG 21

#### Rejsen fra Milet til Jerusalem

**1** Da vi havde revet os løs fra dem, afsejlede vi, holdt lige kurs og nåede Kos; næste dag kom vi til Rhodos og derfra til Patara. **2** Og da vi havde fundet et skib, der skulle over til Fønikien, gik vi om bord og afsejlede. **3** Men da vi havde fået Cypern i sigte og var kommet syd om øen, sejlede vi mod Syrien og kom i havn i Tyrus, for dér skulle skibet losse. **4** Vi opsøgte disciplene og blev dér i syv dage. Tilskyndet af Ånden sagde de til Paulus, at han ikke skulle rejse op til Jerusalem. **5** Da vi havde tilbragt dagene dér, brød vi op og rejste videre; og de fulgte os alle sammen på vej med kvinder og børn, helt ud af byen. Dér knælede vi ned på stranden og bad. **6** Så sagde vi farvel til hinanden, og vi gik om bord i skibet, mens de vendte hjem til deres eget.

**7** Fra Tyrus nåede vi til Ptolemais, og dermed endte sørejsen. Vi hilste på brødrene og blev hos dem en dag over. **8** Den næste dag rejste vi videre og kom til Cæsarea, hvor vi tog ind og boede hos evangelisten Filip, som var en af de syv. **9** Han havde fire døtre, som var jomfruer, og som profeterede.

**10** Vi havde været der i flere dage, da der kom en profet fra Judæa, som hed Agabos. **11** Han kom hen til os og tog Paulus' bælte, bandt sine fødder og hænder med det og sagde: »Dette siger Helligånden: Sådan skal jøderne i Jerusalem binde den mand, som ejer dette bælte, og de skal overgive ham i hedningers hænder.« **12** Da vi hørte dette, bad både vi og folk dér på stedet Paulus om ikke at rejse op til Jerusalem. **13** Men Paulus svarede: »Hvorfor græder I og gør mit hjerte bedrøvet? Jeg er ikke blot rede til at blive bundet, men også til at dø i Jerusalem for Herren Jesu navns skyld.« **14** Da han ikke kunne overtales, blev vi rolige og sagde: »Herrens vilje ske!«

**15** Efter disse dage gjorde vi os færdige og rejste op til Jerusalem. **16** Sammen med os rejste også nogle disciple fra Cæsarea; de skulle føre os til Mnason, som var fra Cypern og længe havde været discipel. Ham skulle vi bo hos.

#### Mødet med Jakob og de ældste

**17** Da vi kom til Jerusalem, tog brødrene glade imod os. **18** Næste dag gik Paulus sammen med os hen til Jakob, hvor alle de ældste kom til stede; **19** og han hilste på dem og gjorde i enkeltheder rede for, hvad Gud gennem hans tjeneste havde gjort blandt hedningerne.

**20** Da de hørte det, lovpriste de Gud og sagde til Paulus: »Broder, du ser, hvor mange tusinde jøder der er blevet troende, og de brænder alle af iver for loven. **21** Men de har hørt om dig, at du lærer alle de jøder, der bor blandt hedningerne, frafald fra Moses ved at sige, at de ikke skal omskære deres børn og heller ikke leve efter jødisk skik. **22** Hvad gør vi nu? Man vil under alle omstændigheder få at høre, at du er kommet. **23** Gør derfor det, vi foreslår dig: Vi har her fire mænd, som har aflagt et løfte. **24** Tag dem med og lad dig rense sammen med dem og betal udgifterne for dem, så de kan lade deres hoved rage. Så vil alle forstå, at der ikke er noget om det, de har hørt om dig, men at du selv lever efter loven og overholder den. **25** Men om de hedninger, der er blevet troende, har vi udsendt en skrivelse med bestemmelse om, at de skal vogte sig for kød, der ofres til afguder, og for blod og for kød af kvalte dyr og for utugt.«

**26** Paulus tog så den følgende dag mændene med sig og lod sig rense sammen med dem. Derefter gik han til templet og meddelte tidspunktet for renselsesdagenes afslutning, så offeret kunne bringes for hver enkelt af dem.

#### Urolighederne på tempelpladsen

**27** Da de syv dage næsten var gået, fik jøderne fra provinsen Asien øje på Paulus på tempelpladsen. De bragte hele folkeskaren i uro og greb fat i Paulus **28** og råbte: »Israelitter, kom og hjælp! Her er den mand, som med sin lære alle vegne og over for alle er imod folket og loven og dette sted. Og han har oven i købet taget grækere med til templet og vanhelliget dette hellige sted.« **29** De havde nemlig tidligere set Trofimos fra Efesos sammen med Paulus ude i byen, og de troede, at han havde taget ham med til templet. **30** Hele byen kom i bevægelse, folk stimlede sammen, greb fat i Paulus og slæbte ham bort fra templet, og portene blev straks lukket.

**31** Da de ville til at slå ham ihjel, gik der melding op til kommandanten for garnisonen om, at hele Jerusalem var i oprør. **32** Han fik straks fat i soldater og officerer og skyndte sig ned til dem. Ved synet af kommandanten og soldaterne holdt folk op med at slå Paulus. **33** Da kommandanten kom derhen, lod han Paulus gribe og befalede, at han skulle lægges i to lænker. Så spurgte han, hvem Paulus var, og hvad han havde gjort. **34** Men nogle i skaren råbte ét, andre noget andet. På grund af larmen kunne han ikke få noget sikkert at vide og befalede så, at Paulus skulle føres ind i borgen. **35** Men da Paulus nåede hen til trappen, måtte han bæres af soldaterne, fordi skaren pressede voldsomt på. **36** Hele folkemængden fulgte nemlig med og råbte: »Væk med ham!«

**37** Lige da man skulle til at føre Paulus ind i borgen, spørger han kommandanten: »Må jeg sige noget til dig?« Han svarede: »Kan du græsk? **38** Er du da ikke den egypter, som for en tid siden gjorde oprør og førte de fire tusind sikariere ud i ørkenen?« **39** Paulus sagde: »Jeg er jøde fra Tarsus i Kilikien, borger i en ikke ukendt by. Jeg beder dig, tillad mig at tale til folket.« **40** Det tillod kommandanten, og stående på trappen gav Paulus med hånden tegn til folket. Da der blev stilhed, talte han til dem på hebraisk og sagde:

### ApG 22

#### Paulus' forsvarstale til folket

**1** »Brødre og fædre, hør, hvad jeg nu har at sige til mit forsvar!«

**2** Da de hørte, at han talte til dem på hebraisk, blev der endnu mere ro. Og Paulus sagde:

**3** »Jeg er jøde, født i Tarsus i Kilikien, opvokset her i byen, uddannet grundigt i den fædrene lov ved Gamaliels fødder, brændende af iver for Gud, ligesom I alle er det i dag. **4** Jeg har forfulgt denne Vej med død og drab, både mænd og kvinder fik jeg anholdt og sat i fængsel. **5** Det kan ypperstepræsten og hele ældsterådet bevidne. Fra dem fik jeg breve med til brødrene, og jeg rejste til Damaskus for at fængsle folk også dér og føre dem til Jerusalem, så de kunne få deres straf.

**6** Men undervejs, da jeg ved middagstid nærmede mig Damaskus, skinnede et stærkt lys fra himlen pludselig om mig. **7** Jeg faldt til jorden og hørte en røst sige: ›Saul, Saul, hvorfor forfølger du mig?‹ **8** Jeg spurgte: ›Hvem er du, Herre?‹ Han svarede: ›Jeg er Jesus fra Nazaret, som du forfølger.‹ **9** Mine ledsagere så nok lyset, men hørte ikke røsten, der talte til mig. **10** Jeg spurgte: ›Hvad skal jeg gøre, Herre?‹ Og Herren svarede: ›Rejs dig og gå til Damaskus; dér vil man sige dig alt, hvad du er bestemt til at gøre.‹ **11** Da jeg på grund af denne lysglans ikke kunne se, måtte jeg ledes ved hånden af mine ledsagere og kom så til Damaskus. **12** Dér var der en mand, som hed Ananias. Han levede fromt efter loven og var velanskrevet blandt alle jøderne på stedet. **13** Han kom hen til mig, trådte frem og sagde: ›Broder Saul, bliv seende igen!‹ Og i det samme kunne jeg se ham. **14** Han sagde: ›Vore fædres Gud har udvalgt dig til at kende hans vilje og se den Retfærdige og høre ham tale med egen mund. **15** For du skal over for alle mennesker være hans vidne om det, du har set og hørt. **16** Hvorfor tøver du? Rejs dig og lad dig døbe og få dine synder vasket af, idet du påkalder Herrens navn!‹

**17** Og det skete, da jeg igen var kommet til Jerusalem og bad i templet, at jeg faldt i henrykkelse, **18** og jeg så Herren. Han sagde til mig: ›Skynd dig at forlade Jerusalem, for de vil ikke tage imod dit vidnesbyrd om mig.‹ **19** Jeg svarede: ›Herre, de ved jo selv, at jeg fængslede dem, som tror på dig, og lod dem piske i synagogerne. **20** Og da dit vidne Stefanus' blod blev udgydt, stod jeg selv ved siden af og bifaldt det og passede på hans morderes kapper.‹ **21** Men Herren sagde til mig: ›Gå, for jeg vil sende dig til folkeslag langt borte.‹ «

#### Paulus for kommandanten

**22** Indtil Paulus sagde dette, havde de lyttet til ham, men nu råbte de højt: »Væk med ham fra jordens overflade! Sådan én burde ikke have lov at leve!« **23** Da de skreg og rev deres kapper af og kastede støv op i luften, **24** befalede kommandanten, at Paulus skulle føres ind i borgen, og sagde, at han skulle forhøres under piskning, for at han kunne få at vide, hvorfor de råbte sådan mod ham. **25** Da de spændte Paulus fast for at piske ham, spurgte han den officer, der stod ved siden af: »Må I piske en romersk borger, og det uden dom?« **26** Da officeren hørte det, gik han til kommandanten og meldte ham det og sagde: »Hvad er det, du er i færd med? Den mand er jo romersk borger!« **27** Kommandanten kom hen til Paulus og spurgte: »Sig mig, er du romersk borger?« »Ja,« svarede han. **28** Kommandanten sagde: »Den borgerret har jeg givet mange penge for.« Men Paulus sagde: »Jeg er endog født med den!« **29** De, der stod og skulle forhøre Paulus, trak sig nu straks tilbage. Også kommandanten blev bange, da han forstod, at det var en romersk borger, han havde ladet fængsle.

**30** Men da han ville have sikker viden om, hvad Paulus var anklaget for af jøderne, lod han ham den følgende dag løse af lænkerne og befalede, at ypperstepræsten og hele Rådet skulle samles. Så lod han Paulus føre ned og fremstillede ham for dem.

### ApG 23

#### Paulus for Rådet

**1** Paulus så fast på Rådet og sagde: »Brødre, med den bedste samvittighed har jeg til den dag i dag levet mit liv for Gud.«

**2** Ypperstepræsten Ananias befalede dem, der stod ved siden af ham, at slå Paulus på munden. **3** Da sagde Paulus til ham: »Gud skal slå dig, din kalkede væg! Du er sat her for at dømme mig efter loven, og så overtræder du loven ved at befale at slå mig.« **4** Men de, der stod ved siden af ham, sagde: »Skælder du Guds ypperstepræst ud?« **5** Paulus svarede: »Brødre, jeg vidste ikke, at det er ypperstepræsten. Der står jo skrevet: ›Du må ikke forbande dit folks øvrighed.‹ « **6** Men da Paulus vidste, at den ene del af Rådet bestod af saddukæere og den anden del af farisæere, råbte han: »Brødre, jeg er farisæer og stammer fra farisæere. Nu skal jeg dømmes for håbet om dødes opstandelse!« **7** Da han sagde det, opstod der strid mellem farisæerne og saddukæerne, og forsamlingen blev splittet. **8** For saddukæerne siger, at der hverken er nogen opstandelse eller nogen engel eller ånd, men farisæerne hævder begge dele. **9** Der blev en voldsom råben, og nogle af de skriftkloge fra farisæernes parti rejste sig og gjorde indsigelse: »Vi finder ikke, at den mand har gjort noget ondt. Tænk, hvis en ånd har talt til ham, eller en engel!« **10** Der blev sådan en strid, at kommandanten var bange for, at de ligefrem skulle rive både arme og ben af Paulus. Derfor befalede han mandskabet at gå ned og få Paulus væk fra forsamlingen og ført ind i borgen.

**11** Den følgende nat stod Herren foran Paulus og sagde: »Vær ved godt mod! For ligesom du har vidnet om mig i Jerusalem, skal du også vidne i Rom.«

#### Sammensværgelsen mod Paulus

**12** Da det var blevet dag, rottede jøderne sig sammen og svor på, at de hverken ville spise eller drikke, før de havde fået Paulus slået ihjel. **13** Der var mere end fyrre med i den sammensværgelse. **14** De gik til ypperstepræsterne og de ældste og sagde: »Vi har svoret, at vi intet vil spise, før vi har fået Paulus slået ihjel. **15** Nu skal I sammen med Rådet anmode kommandanten om at lade ham føre ned til jer, som om I ville undersøge hans sag grundigere. Så er vi klar til at slå ham ihjel, før han når frem.«

**16** Men da Paulus' søstersøn fik kendskab til dette baghold, kom han derhen, gik ind i borgen og underrettede Paulus. **17** Paulus tilkaldte så en af officererne og sagde: »Før denne unge mand til kommandanten, for han har noget at meddele ham.« **18** Officeren tog den unge mand med og førte ham til kommandanten og sagde: »Fangen Paulus tilkaldte mig og bad mig føre denne unge mand til dig. Han har noget at sige dig.« **19** Kommandanten tog den unge mand i armen og trak ham til side og spurgte: »Hvad er det, du har at fortælle mig?« **20** Han svarede: »Jøderne har aftalt at anmode dig om at lade Paulus føre ned til Rådet i morgen under påskud af at ville have ham udspurgt grundigere. **21** Men stol ikke på dem; for mere end fyrre af dem har planlagt et baghold mod ham, og de har svoret hverken at ville spise eller drikke, før de har fået ham slået ihjel. Og nu holder de sig klar og venter kun på dit tilsagn.« **22** Kommandanten lod så den unge mand gå og forbød ham at fortælle nogen, at han havde røbet det for ham.

#### Paulus overføres til Cæsarea

**23** Kommandanten tilkaldte to af sine officerer og sagde: »Fra den tredje time i nat skal I holde to hundrede soldater klar til at afgå til Cæsarea og halvfjerds ryttere og to hundrede spydkastere,« **24** og de skulle stille med ridedyr, sætte Paulus op og bringe ham frem til statholderen Felix i god behold.

**25** Så skrev han et brev med følgende ordlyd: **26** »Claudius Lysias hilser den højtærede statholder Felix. **27** Denne mand var blevet anholdt af jøderne, og de var ved at slå ham ihjel, men jeg kom til med mandskabet og befriede ham, da jeg erfarede, at han var romersk borger. **28** Jeg sendte ham ned til deres råd, fordi jeg ville vide, hvad de anklagede ham for. **29** Jeg fandt ud af, at han var anklaget for nogle stridsspørgsmål i deres lov, men at der ikke forelå nogen anklage, der kunne medføre dødsstraf eller fængsel. **30** Da jeg har erfaret, at der er planlagt et overfald på manden, sender jeg ham nu til dig. Jeg har også pålagt hans anklagere at fremføre deres beskyldninger mod ham for dig.«

**31** Soldaterne tog nu Paulus med, som de havde fået ordre til, og bragte ham om natten til Antipatris. **32** Den følgende dag lod de rytterne tage videre med ham og vendte selv tilbage til borgen. **33** Rytterne kom så til Cæsarea, og de afleverede brevet til statholderen og fremstillede også Paulus for ham. **34** Han læste brevet og spurgte, hvilken provins Paulus kom fra, og da han fik at vide, at han kom fra Kilikien, **35** sagde han: »Jeg vil afhøre dig, når dine anklagere er kommet til stede.« Han befalede, at Paulus skulle sættes i forvaring i Herodes' borg.

### ApG 24

#### Tertullus' anklagetale til Felix

**1** Fem dage senere kom ypperstepræsten Ananias derned sammen med nogle ældste og en advokat, der hed Tertullus. De fremførte deres anklager mod Paulus for statholderen.

**2** Paulus blev kaldt ind, og Tertullus begyndte sin anklagetale: »Højtærede Felix! At vi takket være dig har fået fredelige forhold, og at der takket være din omsorg er sket forbedringer for vort folk, **3** det værdsætter vi på alle måder og alle vegne og med skyldig taknemlighed. **4** Men for nu ikke at opholde dig for længe beder jeg dig høre på os et øjeblik med din vante mildhed! **5** Det har vist sig, at denne mand er en pest og skaber uro blandt alle jøderne rundt om i verden som leder af nazaræernes parti. **6** Han har tilmed forsøgt at krænke templet, men så greb vi ham og ville dømme ham efter vores lov. **7** Men kommandanten Lysias kom til og rev ham ud af hænderne på os. **8** Og han befalede, at Paulus' anklagere skulle henvende sig til dig. Du kan selv udspørge ham om alt dette og erfare, hvad vi anklager ham for.« **9** Jøderne stemte også i med anklagen og forsikrede, at det forholdt sig sådan.

#### Paulus' forsvarstale til Felix

**10** Da statholderen gav Paulus tegn til at tale, tog han til orde og sagde: »Jeg ved, at du i mange år har været dommer for dette folk, og derfor forsvarer jeg min sag med sindsro. **11** Du kan forvisse dig om, at det ikke er mere end tolv dage siden, jeg rejste op til Jerusalem for at tilbede. **12** Og ingen har set mig i diskussion med nogen eller i færd med at lave opløb hverken på tempelpladsen eller i synagogerne eller ude i byen. **13** De kan heller ikke over for dig underbygge det, de nu anklager mig for. **14** Men det bekender jeg for dig, at jeg følger Vejen, som de kalder for et parti, og sådan tjener jeg vore fædres Gud, idet jeg tror på alt, hvad der står skrevet i loven og profeterne, **15** og har det samme håb til Gud som de: at der skal komme en opstandelse af både retfærdige og uretfærdige. **16** Derfor stræber jeg også selv efter altid at have en uplettet samvittighed over for Gud og mennesker. **17** Men efter flere års forløb er jeg kommet for at give almisser til mit folk og for at ofre. **18** Det var det, de fandt mig i færd med i templet, da jeg var blevet renset, og hverken med at lave opløb eller uro; **19** men det var nogle jøder fra provinsen Asien, og de burde møde frem hos dig og klage, hvis de skulle have noget at anklage mig for. **20** Eller lad dem selv fortælle, hvad de fandt mig skyldig i, da jeg stod for Rådet, **21** eller sige, om det kun drejer sig om det ene ord, jeg råbte, da jeg stod dér: Det er på grund af de dødes opstandelse, jeg i dag står og skal dømmes af jer.«

#### Paulus som fange hos Felix

**22** Så udsatte Felix sagen. Han havde et ganske godt kendskab til Vejen og sagde: »Når kommandanten Lysias kommer herned, vil jeg afsige kendelse i jeres sag.« **23** Felix gav officeren besked om at holde Paulus i mildt fangenskab og ikke hindre nogen af hans egne i at gøre ham tjenester. **24** Nogle dage senere kom Felix, ledsaget af sin hustru Drusilla, der var jøde. Han sendte bud efter Paulus og lyttede til hans ord om troen på Kristus Jesus. **25** Men da Paulus begyndte at tale om retfærdighed og afholdenhed og den kommende dom, blev Felix bange og afbrød: »Nu er det nok, du kan gå! Når jeg får tid, vil jeg sende bud efter dig.« **26** Desuden håbede han, at Paulus ville give ham penge. Derfor lod han ham ret ofte hente og talte med ham.

**27** Der gik to år. Så fik Felix en efterfølger, som hed Porkius Festus; men Felix lod Paulus blive i fængsel, da han gerne ville skaffe sig velvilje hos jøderne.

### ApG 25

#### Paulus' anke til kejseren

**1** Tre dage efter at Festus havde tiltrådt sit embede, rejste han fra Cæsarea op til Jerusalem. **2** Ypperstepræsterne og jødernes førende mænd fremførte deres anklage mod Paulus for ham. De bad ham **3** indtrængende om at vise dem den gunst at lade Paulus hente til Jerusalem. De ville nemlig lægge sig i baghold og slå ham ihjel undervejs. **4** Festus svarede, at Paulus skulle holdes i forvaring i Cæsarea, men at han selv snart ville rejse derned. **5** »De af jer,« sagde han, »som har fuldmagt til det, kan så tage med og rejse anklage mod ham, hvis der er noget galt med manden.«

**6** Han havde ikke opholdt sig mere end en halv snes dage hos dem, før han tog ned til Cæsarea. Den følgende dag satte han sig i dommersædet og befalede, at Paulus skulle føres frem. **7** De jøder, der var kommet ned fra Jerusalem, stillede sig op omkring Paulus, da han kom ind, og de fremførte mange hårde beskyldninger, som de ikke kunne føre bevis for, **8** mens Paulus forsvarede sig: »Jeg har hverken forsyndet mig imod jødernes lov eller imod templet eller imod kejseren.« **9** Festus ville skaffe sig velvilje hos jøderne og spurgte derfor Paulus: »Er du villig til at rejse op til Jerusalem og dér lade din sag pådømme af mig?« **10** Paulus svarede: »Jeg hører under kejserens domstol. Dér bør jeg dømmes. Jøderne har jeg ikke forbrudt mig imod, som du også meget vel ved. **11** Har jeg forbrudt mig og gjort noget, der fortjener dødsstraf, så vægrer jeg mig ikke ved at dø. Men er der ikke noget i det, de anklager mig for, kan ingen udlevere mig til dem. Jeg indanker min sag for kejseren!« **12** Da Festus havde forhandlet med sit råd, erklærede han: »Du har indanket din sag for kejseren; for kejseren skal du komme.«

#### Paulus for Festus og Agrippa

**13** Efter nogle dages forløb kom kong Agrippa og Berenike til Cæsarea og hilste på Festus. **14** Og da de tilbragte flere dage dér, forelagde Festus sagen mod Paulus for kongen og sagde: »Der er en fange her, som er efterladt af Felix. **15** Mens jeg var i Jerusalem, fremførte ypperstepræsterne og jødernes ældste deres anklage mod ham og krævede ham dømt. **16** Jeg svarede dem, at det ikke er romersk skik at udlevere en, som er anklaget, uden at han har stået ansigt til ansigt med sine anklagere og fået adgang til at forsvare sig mod sigtelsen. **17** Da de så kom samlet hertil, udsatte jeg ikke sagen, men satte mig den følgende dag i dommersædet og befalede, at manden skulle føres frem. **18** Anklagerne stillede sig op omkring ham, men fremførte ingen anklage for de forbrydelser, jeg havde ventet; **19** men de havde nogle stridigheder med ham om deres egen religion og om en vis Jesus, som var død, men som Paulus påstod lever. **20** Da jeg var i vildrede med, hvordan de spørgsmål kan undersøges, spurgte jeg Paulus, om han ville rejse til Jerusalem og lade sig dømme dér i denne sag. **21** Men da Paulus indankede sin sag med krav om at holdes i forvaring indtil Hans Majestæts afgørelse, befalede jeg, at han skulle holdes i forvaring, indtil jeg kunne overføre ham til kejseren.« **22** Agrippa sagde til Festus: »Jeg kunne tænke mig selv at høre den mand.« Festus svarede: »I morgen skal du få ham at høre.«

**23** Næste dag kom så Agrippa og Berenike med pomp og pragt; de gik ind i retssalen sammen med kommandanterne og byens fornemste mænd, og på ordre fra Festus blev Paulus ført ind. **24** Og Festus sagde: »Kong Agrippa og alle I, som er til stede sammen med os! Her ser I ham, om hvem alle jøderne har henvendt sig til mig, både i Jerusalem og her, og de råbte op om, at han ikke skulle have lov at leve længere. **25** Men jeg blev klar over, at han ikke har gjort noget, der fortjener dødsstraf, og da han indankede sin sag for Hans Majestæt, har jeg besluttet at sende ham af sted. **26** Jeg har ikke noget håndgribeligt at skrive om ham til kejseren. Derfor har jeg fremstillet ham for jer og især for dig, kong Agrippa, for at jeg efter forhøret kan vide, hvad jeg skal skrive; **27** for jeg synes, det er urimeligt at sende en fange uden samtidig at anføre beskyldningerne mod ham.«

### ApG 26

#### Paulus' forsvarstale til Agrippa

**1** Agrippa sagde til Paulus: »Du har nu tilladelse til at tale din sag.« Da løftede Paulus hånden og sagde til sit forsvar: **2** »Kong Agrippa! Jeg er lykkelig over, at det er for dig, jeg i dag skal forsvare mig mod alt det, jøderne anklager mig for. **3** Du har jo et enestående kendskab til alle jødernes skikke og stridigheder. Derfor beder jeg dig om at høre tålmodigt på mig. **4** Mit liv, som det har været siden min ungdom, ja, fra første færd, i mit folk og i Jerusalem, er kendt af alle jøder. **5** De ved om mig fra tidligere tid – hvis de ellers vil vidne om det – at jeg som farisæer har levet efter den strengeste retning i vor religion. **6** Og nu står jeg og skal dømmes for håbet om det løfte, som Gud gav vore fædre. **7** Det løfte håber vort tolvstammefolk at få opfyldt, og derfor tjener vi Gud utrætteligt, nat og dag. Det er det håb, jeg anklages for af jøderne, konge! **8** Hvorfor finder I det utroværdigt, at Gud oprejser døde?

**9** Vel har jeg selv været af den mening, at man burde gøre meget for at bekæmpe Jesu, nazaræerens, navn, **10** og det gjorde jeg i Jerusalem. Jeg fik fuldmagt fra ypperstepræsterne og lod mange af de hellige sætte i fængsel, og når de skulle henrettes, stemte jeg for det. **11** I alle synagoger har jeg ofte med straf forsøgt at tvinge dem til bespottelse. Så voldsomt rasede jeg imod dem, at jeg forfulgte dem helt til byer i udlandet. **12** Men under de forfølgelser rejste jeg engang til Damaskus med fuldmagt og bemyndigelse fra ypperstepræsterne. **13** Undervejs, konge, så jeg midt om dagen et lys fra himlen stråle om mig og mine ledsagere, et lys med stærkere glans end solens. **14** Vi faldt alle til jorden, og jeg hørte en røst tale til mig på hebraisk: Saul, Saul, hvorfor forfølger du mig? Det bliver hårdt for dig at stampe mod brodden. **15** Jeg spurgte: Hvem er du, Herre? Og Herren svarede: Jeg er Jesus, som du forfølger. **16** Men rejs dig nu op på dine ben! For jeg har vist mig for dig netop for at udvælge dig til tjener og til vidne både om det, du har set, og om det, jeg vil lade dig se, **17** når jeg redder dig fra folket og fra hedningerne. Dem sender jeg dig til **18** for at åbne deres øjne, så de vender om fra mørke til lys og fra Satans magt til Gud, for at de kan få syndsforladelse og få samme lod som alle de andre, der er helliget ved troen på mig.

**19** Derfor, kong Agrippa, har jeg ikke været ulydig mod det himmelske syn. **20** Men jeg forkyndte først for dem i Damaskus og derefter i Jerusalem og i hele jødernes land og så for hedningerne, at de skulle omvende sig og vende om til Gud og gøre de gerninger, som omvendelsen kræver. **21** Det er grunden til, at jøderne anholdt mig på tempelpladsen og ville slå mig ihjel. **22** Indtil denne dag har jeg da ved Guds hjælp kunnet træde frem og vidne for store og små, og jeg siger ikke andet end det, profeterne og Moses har sagt skulle ske: **23** at Kristus måtte lide, når han, den først opstandne fra de døde, skulle forkynde lys for både folket og hedningerne.«

**24** På dette punkt i Paulus' forsvarstale siger Festus med høj røst: »Du er vanvittig, Paulus! Den megen lærdom driver dig til vanvid.« **25** Men Paulus svarede: »Jeg er ikke vanvittig, højtærede Festus! Tværtimod, de ord, jeg siger, er sande og forstandige. **26** Kongen er jo bekendt med dette, så jeg taler frimodigt til ham. Jeg tror nemlig ikke, at noget af det kan være undgået hans opmærksomhed. Det er jo ikke sket i en afkrog. **27** Tror du på profeterne, kong Agrippa? Jeg ved, at du tror.« **28** Agrippa sagde til Paulus: »Det er lige ved, at du overtaler mig til at blive kristen.« **29** Paulus svarede: »Om det er lige ved eller langt fra, så ville jeg ønske til Gud, at ikke blot du, men alle, som hører mig i dag, fik det som jeg, lige bortset fra disse lænker.«

**30** Så rejste kongen sig og ligeledes statholderen og Berenike og hele deres følge. **31** Og mens de gik ud, talte de med hinanden og sagde: »Den mand har ikke gjort noget, som kræver dødsstraf eller fængsel.« **32** Og Agrippa sagde til Festus: »Den mand kunne være løsladt, hvis han ikke havde indanket sin sag for kejseren.«

### ApG 27

#### Rejsen til Rom

**1** Da det nu var afgjort, at vi skulle sejle til Italien, blev både Paulus og nogle andre fanger overladt til Julius, en officer fra den kejserlige hærafdeling. **2** Vi gik om bord i et skib fra Adramyttion, som skulle anløbe byerne på Lilleasiens kyst, og afsejlede; sammen med os var Aristark, en makedoner fra Thessalonika. **3** Næste dag lagde vi til i Sidon; og Julius behandlede Paulus venligt og gav ham lov til at gå hen til vennerne og nyde godt af deres omsorg. **4** Da vi sejlede derfra, holdt vi ind under Cypern, fordi vi havde modvind. **5** Vi sejlede over havet langs Kilikien og Pamfylien og kom så til Myra i Lykien. **6** Dér fandt officeren et skib fra Alexandria, som skulle til Italien, og han fik os om bord i det. **7** Efter at vi i mange dage havde sejlet langsomt og med stort besvær var nået ud for Knidos, sejlede vi ind under Kreta ved Salmone, for vinden hindrede os i at komme frem. **8** Med nød og næppe kom vi forbi Salmone og nåede til et sted, der hedder Gode Havne, i nærheden af byen Lasæa.

**9** Da der var gået en rum tid, og det ikke længere var sikkert at sejle, fordi fastedagen tilmed allerede var ovre, advarede Paulus dem **10** og sagde: »Folk, jeg kan se, at denne sejlads vil medføre ulykke og stort tab, ikke blot af ladning og skib, men også af menneskeliv.« **11** Men officeren lyttede mere til styrmanden og kaptajnen end til det, Paulus sagde. **12** Og da havnen var uegnet til overvintring, holdt de fleste på, at man skulle sejle videre for om muligt at nå frem til Fønix og overvintre dér; det er en havn på Kreta, der vender mod sydvest og mod nordvest.

**13** Da der blæste en let søndenvind op og de mente, at det, de havde besluttet, var så godt som gennemført, lettede de anker og sejlede langs med Kretas kyst. **14** Men ikke længe efter brød der en hvirvelstorm løs, en rigtig nordøsten. **15** Skibet blev revet med, og da det ikke kunne holdes op mod vinden, gav vi op og lod os drive. **16** Vi kom så i læ af en lille ø, der hedder Kauda, og klarede med nød og næppe at bjærge skibsjollen **17** og få den halet om bord. De tog nu nødudstyret i brug og surrede tov om skibet, og af frygt for at drive ned i Syrtebugten sænkede de slæbeankeret og lod sig drive. **18** Eftersom vi var hårdt presset af stormen, begyndte de næste dag at kaste last over bord. **19** Og den tredje dag kastede de egenhændigt skibsudrustningen ud. **20** I flere dage sås hverken sol eller stjerner, og det var stadig hårdt vejr. Til sidst svandt ethvert håb om vores redning.

**21** Da ingen mere havde lyst til at spise, trådte Paulus frem midt iblandt dem og sagde: »I burde have lyttet til mig, folk, og ikke være sejlet fra Kreta, så havde I været sparet for denne ulykke og det tab. **22** Men nu opfordrer jeg jer til at være ved godt mod; for intet liv skal gå tabt, kun skibet. **23** For i nat stod der foran mig en engel fra den Gud, som jeg tilhører og tjener, **24** og englen sagde: ›Frygt ikke, Paulus! Du skal stå frem for kejseren, og nu har Gud skænket dig alle dem, der rejser sammen med dig.‹ **25** Derfor skal I være ved godt mod, folk, for jeg har den tro til Gud, at det vil gå sådan, som det er sagt mig; **26** men vi skal strande på en ø.«

#### Strandingen på Malta

**27** Da vi på fjortende døgn stadig drev rundt på Adriaterhavet, forekom det midt om natten sømændene, at de nærmede sig land. **28** De kastede loddet ud og fik tyve favne. Da de var kommet lidt længere, loddede de igen og fik femten favne. **29** Af frygt for, at vi skulle strande et eller andet sted på nogle skær, kastede de fire ankre ud fra agterstavnen og bad til, at det snart blev dag. **30** Men sømændene forsøgte at flygte fra skibet og firede jollen ned i vandet under påskud af at ville sætte ankre ud fra forstavnen. **31** Paulus sagde til officeren og soldaterne: »Hvis de sømænd ikke bliver om bord, kan I ikke reddes.« **32** Så kappede soldaterne tovene til jollen og lod den drive væk.

**33** Mens det var ved at blive dag, rådede Paulus alle til at tage føde til sig og sagde: »Nu har I holdt ud og ventet fjorten dage i træk uden at få noget at spise; intet har I taget til jer. **34** Derfor råder jeg jer til at spise noget; det skal til, for at I kan reddes. Ingen af jer skal nemlig miste så meget som et hovedhår.« **35** Da Paulus havde sagt det, tog han et brød, og i alles påsyn takkede han Gud, brød det og gav sig til at spise. **36** Nu fik alle nyt mod, og de tog føde til sig. **37** Vi var i alt 276 mennesker om bord. **38** Da de havde spist sig mætte, kastede de hvedelasten i havet for at lette skibet.

**39** Da det blev dag, kendte de ikke landet, men de opdagede en vig med sandstrand og besluttede om muligt at lade skibet løbe ind dér. **40** Så kappede de ankrene og lod dem gå i havet, samtidig løste de rortovene og satte forsejlet og holdt med vindens hjælp ind mod strandbredden. **41** De stødte på et rev med dybt vand til begge sider, og dér satte de skibet på grund. Forstavnen borede sig ned og stod urokkeligt fast, men agterstavnen blev splintret af de voldsomme bølger. **42** Så besluttede soldaterne at slå fangerne ihjel, for at ingen skulle svømme væk og flygte. **43** Men officeren ville redde Paulus og hindrede dem i deres plan. Han befalede, at de, der kunne svømme, først skulle springe ud og komme i land, **44** og derefter de andre, nogle på planker, andre på vragrester. Og således skete det, at alle kom frelst i land.

### ApG 28

#### Paulus på Malta

**1** Da vi var frelst, fik vi at vide, at øen hed Malta. **2** De indfødte viste os usædvanlig hjælpsomhed. De tændte bål og tog sig af os alle, for det var sat ind med regn og kulde. **3** Paulus havde samlet en bunke kvas, og da han lagde den på bålet, krøb en slange ud på grund af varmen og bed sig fast i hans hånd. **4** Da de indfødte så dyret hænge ned fra hans hånd, sagde de til hinanden: »Den mand er sikkert en morder, som retfærdighedens gudinde ikke giver lov til at leve, selv om han er frelst fra havet.« **5** Men Paulus rystede dyret af i ilden og tog ingen skade. **6** De indfødte ventede, at han ville svulme op eller pludselig falde død om; men da de havde ventet længe og så, at der ikke var sket noget med ham, slog de helt om og sagde, at han var en gud.

**7** I nærheden af det sted havde øens fornemste mand, der hed Publius, en gård. Han tog venligt imod os, og vi var hans gæster i tre dage. **8** Publius' far lå syg, plaget af feber og dysenteri. Paulus gik ind til ham, lagde hænderne på ham og bad og helbredte ham. **9** Efter dette kom også de andre syge på øen og blev helbredt. **10** De gav os mange æresbevisninger, og da vi sejlede derfra, forsynede de os med det, vi havde brug for.

#### Ankomsten til Rom

**11** Tre måneder senere afsejlede vi med et skib fra Alexandria, som havde ligget ved øen vinteren over, og som førte Tvillingernes mærke. **12** Vi løb ind til Syrakus og blev dér i tre dage. **13** Vi lettede anker og nåede derfra til Regium. Dagen efter blev der søndenvind, og den følgende dag kom vi til Puteoli. **14** Dér mødte vi nogle brødre, som indbød os til at blive hos dem i en uge. Og så nåede vi til Rom. **15** Brødrene dér havde hørt om os og var kommet helt ud til Forum Appii og Tres Tabernæ for at møde os. Da Paulus så dem, takkede han Gud og fik nyt mod. **16** Og da vi var kommet ind til Rom, fik han tilladelse til at bo for sig selv sammen med den soldat, der skulle bevogte ham.

#### Paulus' forkyndelse i Rom

**17** Tre dage senere sammenkaldte Paulus jødernes førende mænd. Da de var forsamlet, sagde han: »Brødre! Jeg har intet gjort imod folket eller imod fædrenes skikke, alligevel er jeg blevet udleveret fra Jerusalem til romerne som fange. **18** Efter at de havde forhørt mig, ville de løslade mig, fordi jeg ikke var skyldig i noget, der kræver dødsstraf. **19** Men jøderne gjorde indsigelse, og jeg blev nødt til at indanke min sag for kejseren, dog ikke fordi jeg havde noget at anklage mit folk for. **20** Det er altså grunden til, at jeg har bedt om at måtte træffe jer og tale til jer; for jeg bærer denne lænke på grund af Israels håb.« **21** De svarede: »Vi har ikke fået noget brev om dig fra Judæa, og der er heller ikke kommet nogen af vore brødre, som har fortalt eller sagt noget ondt om dig. **22** Men vi ønsker at høre af din egen mund, hvad du har i sinde. For vi ved, at dette parti vækker modsigelse alle vegne.«

**23** Efter at have aftalt en dag med ham kom der endnu flere til ham på hans bopæl; og fra tidlig morgen og helt til aften forklarede og vidnede han for dem om Guds rige, og ud fra Moseloven og profeterne søgte han at overbevise dem om Jesus. **24** Nogle blev overbevist af hans ord, men andre troede ikke. **25** Under indbyrdes uenighed brød de op, og Paulus sagde det ene ord til dem: »Med rette har Helligånden ved profeten Esajas talt til jeres fædre **26** og sagt:
      *Gå hen til dette folk, og sig:
      I skal høre og høre, men intet fatte,
      I skal se og se, men intet forstå.*
      **27** *For dette folks hjerte er dækket med fedt,
      og med ørerne hører de tungt,
      og deres øjne har de lukket til,
      for at de ikke skal se med øjnene,
      høre med ørerne og fatte med hjertet
      og vende om, så jeg må helbrede dem.*
**28** Derfor skal I vide, at denne frelse fra Gud er sendt til hedningerne; og de skal høre!« **29**  Da han havde sagt dette, gik jøderne bort under stor indbyrdes strid.

**30** Paulus blev nu hele to år i sin lejede bolig og tog imod alle, der kom til ham. **31** Han prædikede om Guds rige og lærte dem om Herren Jesus Kristus, med fuld frimodighed, uden hindring.


## Romerbrevet

### Rom 1

**1** Fra Paulus, Kristi Jesu tjener, kaldet til apostel, udset til at forkynde det evangelium, **2** som Gud forud har lovet ved sine profeter i De hellige Skrifter, **3** evangeliet om hans søn, Jesus Kristus, vor Herre, som menneske kommet af Davids slægt, **4** i kraft af helligheds ånd stadfæstet som Guds søn med magt og vælde, da han opstod fra de døde. **5** Af ham har vi fået nåde og apostelkald til at føre mennesker i alle folkeslag til troslydighed, hans navn til ære. **6** Blandt dem er også I, som er kaldet til at tilhøre Jesus Kristus.

**7** Til alle Guds elskede i Rom, som er kaldet til at være hellige.

Nåde være med jer og fred fra Gud, vor Fader, og Herren Jesus Kristus!

#### Bøn og ønske om at komme til Rom

**8** Først og fremmest takker jeg min Gud ved Jesus Kristus for jer alle, fordi der i hele verden forkyndes om jeres tro. **9** Gud, som jeg i min ånd tjener med evangeliet om hans søn, er mit vidne på, at jeg uophørligt nævner jer i mine bønner **10** og altid beder om, at det med Guds vilje dog endelig må lykkes mig at komme til jer. **11** For jeg længes efter at se jer, for at jeg kan give jer af Åndens gaver, så at I kan blive styrket, **12** eller rettere: så at vi sammen kan opmuntres ved vor fælles tro, jeres og min. **13** Og det skal I vide, brødre, at jeg tit har sat mig for at komme, men hidtil er jeg blevet forhindret. Jeg ville nemlig gerne høste nogen frugt også hos jer ligesom blandt de andre folkeslag. **14** Både grækere og barbarer, både vise og uforstandige er jeg forpligtet over for. **15** Derfor min iver efter også at forkynde evangeliet for jer i Rom.

**16** For jeg skammer mig ikke ved evangeliet; det er Guds kraft til frelse for enhver, som tror, både for jøde, først, og for græker. **17** For i det åbenbares Guds retfærdighed af tro til tro – som der står skrevet: »Den retfærdige skal leve af tro.«

#### Guds vrede over menneskers uretfærdighed

**18** For Guds vrede åbenbares fra himlen over al ugudelighed og uretfærdighed hos mennesker, der undertrykker sandheden med uretfærdighed. **19** Det, man kan vide om Gud, ligger nemlig åbent for dem; Gud har jo åbenbaret det for dem. **20** For hans usynlige væsen, både hans evige kraft og hans guddommelighed, har kunnet ses siden verdens skabelse og kendes på hans gerninger. De har altså ingen undskyldning. **21** For de kendte Gud, og alligevel ærede og takkede de ham ikke som Gud; men deres tanker endte i tomhed, og de blev formørket i deres uforstandige hjerte. **22** De hævdede at være vise, men blev tåber, **23** og de skiftede den uforgængelige Guds herlighed ud med billeder i skikkelse af forgængelige mennesker, fugle, firbenede dyr og krybdyr.

**24** Derfor prisgav Gud dem i deres hjertes begær til urenhed, så at de indbyrdes vanærede deres legemer. **25** De udskiftede Guds sandhed med løgnen og dyrkede og tjente skabningen i stedet for skaberen – han være lovet til evig tid! Amen.

**26** Derfor prisgav Gud dem til vanærende lidenskaber: Deres kvinder udskiftede den naturlige omgang med den naturstridige, **27** og ligeså opgav mændene den naturlige omgang med kvinden og optændtes af deres begær efter hinanden; mænd levede skamløst med mænd og pådrog sig derved den straf for deres vildfarelse, som de fortjente.

**28** Fordi de ikke regnede det for noget værd at kende Gud, prisgav Gud dem til en forkastelig tankegang, så at de gjorde, hvad der ikke sømmer sig: **29** De blev opfyldt af al slags uretfærdighed, ondskab, griskhed, usselhed; fulde af misundelse, blodtørst, stridslyst, svig og ondsindethed; de løber med sladder, **30** de bagtaler andre, hader Gud, farer frem med vold, er hovne og fulde af pral; de finder på alt muligt ondt, er ulydige mod deres forældre; **31** de er uforstandige, upålidelige, ukærlige, ubarmhjertige. **32** De ved, at Gud har bestemt, at lever man sådan, fortjener man at dø; alligevel lever de ikke bare selv sådan, men bifalder også, at andre gør det.

### Rom 2

#### Guds retfærdige dom

**1** Derfor har du ingen undskyldning, du menneske, som dømmer, hvem du så er. For med din dom over andre fordømmer du dig selv; du, der dømmer, gør jo selv det samme. **2** Og vi ved, at Guds dom med rette rammer dem, der lever sådan. **3** Men du, menneske, som dømmer dem, der handler sådan, og som selv gør det samme – tror du, at du vil kunne flygte fra Guds dom? **4** Eller ringeagter du hans rigdom på godhed og overbærenhed og langmodighed og ved ikke, at Guds godhed vil føre dig til omvendelse? **5** Med dit hårde og ubodfærdige hjerte samler du dig vrede på vredens dag, da Guds retfærdige dom skal åbenbares. **6** Han vil gengælde enhver efter hans gerninger: **7** Dem, der søger herlighed og ære og uforgængelighed ved udholdende at gøre det gode, vil han gengælde med evigt liv; **8** og over dem, der søger deres eget og er ulydige mod sandheden, men lydige mod uretten, kommer vrede og harme. **9** Nød og angst rammer hvert menneske, som gør det onde, både jøde, først, og græker; **10** herlighed og ære og fred får enhver, som gør det gode, både jøde, først, og græker. **11** For Gud gør ikke forskel på nogen.

#### Hedningerne og loven

**12** De, som har syndet uden loven, vil også gå fortabt uden loven. Og de, som har syndet under loven, vil blive dømt efter loven. **13** For det er ikke dem, som hører loven, der er retfærdige for Gud, men de, som gør loven, vil blive gjort retfærdige. **14** For når hedningerne, der ikke har loven, af naturen gør, hvad loven siger, så er de, uden at have en lov, deres egen lov. **15** De viser, at de har den gerning, som loven kræver, skrevet i deres hjerte, og deres samvittighed optræder som vidne, og deres tanker anklager eller forsvarer hinanden – **16** på den dag, da Gud dømmer det, som skjuler sig i mennesker, efter mit evangelium ved Kristus Jesus.

#### Jøderne og loven

**17** Men du, som kalder dig jøde og sætter din lid til loven og er stolt af Gud, **18** du, som kender hans vilje og kan afgøre, hvad der er væsentligt, fordi du er oplært ud fra loven, **19** du, som tiltror dig selv at være vejleder for blinde, lys for dem i mørke, **20** opdrager for uforstandige og lærer for umyndige, fordi du i loven ejer det fuldkomne udtryk for kundskab og sandhed **21** – du, som belærer andre, du belærer ikke dig selv! Du, som prædiker, at man ikke må stjæle, du stjæler selv! **22** Du, som siger, at man ikke må bryde et ægteskab, du gør det selv! Du, som afskyr afguderne, du begår selv tempelran! **23** Du, som er stolt af loven, du vanærer selv Gud ved at overtræde loven! **24** For »på grund af jer bliver Guds navn spottet blandt folkene,« som der står skrevet.

**25** Vel gavner omskærelse, hvis du holder loven, men overtræder du loven, er du trods din omskærelse blevet som en uomskåret. **26** Hvis derfor en uomskåret holder lovens forskrifter, skal han så ikke anses for en omskåret, selv om han ikke er det? **27** Og den, der i det ydre er uomskåret, men som opfylder loven, skal dømme dig, som overtræder loven, skønt du har lovens bogstav og er omskåret. **28** For jøde er man ikke i det ydre, og omskærelse er ikke det, som ses på kroppen. **29** Jøde er man i det indre, og omskåret er den, som er det i sit hjerte, i Ånden, ikke efter bogstaven. Hans ros kommer fra Gud, ikke fra mennesker.

### Rom 3

#### Menneskers løgnagtighed og uretfærdighed

**1** Hvilket fortrin har jøden så, eller hvad gavner omskærelsen? **2** Meget på alle måder! Først og fremmest, at de har fået Guds ord betroet. **3** Hvad så, når nogle af dem var troløse? Vil deres troløshed så ophæve Guds trofasthed? **4** Aldeles ikke! Gud må være sanddru og hvert menneske en løgner – som der står skrevet:
      *Så du skal kendes retfærdig, når du anklager,
      og vinde, når du dømmer.*
**5** Men når vores uretfærdighed stadfæster Guds retfærdighed, hvad skal vi så sige? At Gud, menneskelig talt, er uretfærdig, når han rammer med sin vrede? **6** Aldeles ikke! For hvordan skulle Gud ellers kunne dømme verden? **7** Men når nu Guds sanddruhed bliver endnu større ved min løgnagtighed, ham til ære, hvorfor dømmes jeg så stadig som synder? **8** Og skulle vi så gøre det onde, for at det gode kan komme, sådan som nogle bagtaler os for og påstår, at vi siger? De får den dom, de fortjener!

**9** Har vi så nogen fordel? Overhovedet ikke! Vi har jo allerede anklaget både jøder og grækere for alle at være under synd **10** – som der står skrevet:
      *Der er ingen retfærdig,
      ikke en eneste.*
      **11** *Der er ingen forstandig,
      ingen, der søger Gud.*
      **12** *De er alle kommet på afveje,
      alle er fordærvede;
      ingen gør godt,
      ikke en eneste.*
      **13** *Deres strube er en åben grav,
      med deres tunger taler de svig;
      der er slangegift under deres læber,*
      **14** *deres mund er fuld af forbandelse og forbitrelse.*
      **15** *De er rappe på fødderne til at udgyde blod.*
      **16** *Vold og ulykke er på deres veje;*
      **17** *fredens vej kender de ikke.*
      **18** *Gudsfrygt har de ikke for øje.*
**19** Og vi ved, at alt, hvad loven siger, taler den til dem, der er under loven, for at hver mund skal lukkes og hele verden stå strafskyldig over for Gud. **20** For af lovgerninger bliver intet menneske retfærdigt over for ham; det, der kommer ved loven, er jo syndserkendelse.

#### Retfærdighed ved tro på Jesus Kristus

**21** Men nu er Guds retfærdighed åbenbaret uden lov, bevidnet af loven og profeterne, **22** Guds retfærdighed ved tro på Jesus Kristus for alle, som tror. Der er ingen forskel; **23** for alle har syndet og har mistet herligheden fra Gud, **24** og ufortjent gøres de retfærdige af hans nåde ved forløsningen i Kristus Jesus. **25** Ham gjorde Gud ved hans blod til et sonoffer ved troen for at vise sin retfærdighed, fordi han havde ladet de tidligere synder ustraffede, **26** dengang han bar over med dem, for i den tid, der nu er inde, at vise sin retfærdighed, så han selv er retfærdig og gør den retfærdig, som tror på Jesus.

**27** Hvad bliver der så af vores stolthed? Den er udelukket! Ved hvilken lov? Ved gerningernes? Nej, ved troens lov! **28** For vi mener, at et menneske gøres retfærdigt ved tro, uden lovgerninger. **29** Eller er Gud måske kun jødernes Gud og ikke også hedningernes? Jo, også hedningernes, **30** så sandt som Gud er én og gør den omskårne retfærdig af tro og den uomskårne retfærdig ved den samme tro. **31** Sætter vi så loven ud af kraft ved troen? Aldeles ikke! Vi gør loven gældende.

### Rom 4

#### Abraham, fader til alle troende

**1** Hvad skal vi da sige om Abraham, vort folks stamfader? Hvad opnåede han? **2** Hvis det var af gerninger, Abraham blev gjort retfærdig, har han noget at være stolt af; dog ikke over for Gud. **3** For hvad siger Skriften? »Abraham troede Gud, og det blev regnet ham til retfærdighed.« **4** Den, der arbejder, får ikke løn som en nådesbevisning, men efter fortjeneste. **5** Den derimod, der ikke arbejder, men tror på ham, som gør den ugudelige retfærdig, ham regnes hans tro til retfærdighed. **6** Sådan priser David også det menneske saligt, som Gud tilregner retfærdighed uden gerninger:
      **7** *Lykkelige de, hvis overtrædelser er tilgivet,
      og hvis synder er blevet skjult;*
      **8** *lykkeligt det menneske,
      som Herren ikke tilregner synd.*

**9** Gælder denne saligprisning nu kun de omskårne eller også de uomskårne? Vi siger jo: »Troen blev regnet Abraham til retfærdighed.« **10** Hvordan blev den tilregnet ham? Efter at han var blevet omskåret, eller mens han endnu var uomskåret? Ikke som omskåret, men som uomskåret! **11** Omskærelsen fik han som et tegn og som et segl på den retfærdighed ved tro, som han havde, inden han blev omskåret, for at han skulle være fader til alle de uomskårne, som tror, for at retfærdigheden også skal tilregnes dem; **12** men han blev også fader til de omskårne, når de ikke kun har omskærelsen, men også går i sporene af den tro, som vor fader Abraham havde, før han blev omskåret.

**13** For det var ikke ved loven, at Abraham eller hans efterkommere fik løftet om at skulle arve verden, men ved retfærdighed af tro. **14** Hvis det er dem, som har loven, der er arvinger, er troen gjort til intet og løftet sat ud af kraft; **15** for loven fremkalder vrede, men hvor der ingen lov er, er der heller ingen overtrædelse. **16** Derfor var det af tro, for at det kunne være af nåde, så at løftet kunne stå fast for alle hans efterkommere, ikke kun dem, som har loven, men også dem, som har Abrahams tro. Han er fader til os alle, **17** sådan som der står skrevet: »Jeg gør dig til fader til mange folkeslag,« fader over for Gud, som han troede på, Gud, som gør de døde levende og kalder på det, der ikke er til, så det bliver til. **18** Med håb imod håb troede han, at han skulle blive fader til en mængde folkeslag, som det var sagt ham: »Så mange skal dine efterkommere blive.« **19** Og uden at blive svag i troen så han, at hans krop allerede var uden livskraft – han var næsten hundrede år gammel – og at Saras moderliv var dødt; **20** og han tvivlede ikke i vantro på Guds løfte, han blev tværtimod styrket i troen og gav Gud æren **21** og var fuldt overbevist om, at det, som Gud har lovet, har han også magt til at gøre. **22** Og derfor blev det regnet ham til retfærdighed.

**23** Men ikke for hans skyld alene står der skrevet, at det blev tilregnet ham; **24** det gælder også os, som det skal tilregnes, os, som tror på Gud, der oprejste Jesus, vor Herre, fra de døde, **25** ham, som blev givet hen for vore overtrædelser og blev oprejst til retfærdighed for os.

### Rom 5

#### Fred med Gud

**1** Da vi nu er blevet gjort retfærdige af tro, har vi fred med Gud ved vor Herre Jesus Kristus. **2** Ved ham har vi i troen fået adgang til den nåde, som vi står i, og vi er stolte af håbet om Guds herlighed. **3** Og ikke alene det; vi er også stolte af vore trængsler, fordi vi ved, at trængslen skaber udholdenhed, **4** udholdenheden fasthed, og fastheden håb. **5** Og det håb gør ikke til skamme, for Guds kærlighed er udgydt i vore hjerter ved Helligånden, som er givet os. **6** For mens vi endnu var svage, døde Kristus for ugudelige, da tiden var inde. **7** Der er næppe nogen, som vil gå i døden for en retfærdig; måske vil man vove livet for en, som er god; **8** men Gud viser sin kærlighed til os, ved at Kristus døde for os, mens vi endnu var syndere. **9** Så meget mere skal vi, der nu er blevet gjort retfærdige i kraft af hans blod, ved ham frelses fra vreden. **10** For mens vi endnu var hans fjender, blev vi forligt med Gud, ved at hans søn døde; så skal vi så meget mere, når vi er forligt med Gud, frelses, ved at han lever. **11** Og ikke alene det, vi har også vores stolthed i Gud ved vor Herre Jesus Kristus; ved ham har vi nu fået forligelsen.

#### Adam og Kristus

**12** Derfor: Synden kom ind i verden ved ét menneske, og ved synden døden, og sådan kom døden til alle mennesker, fordi alle syndede. **13** For vel fandtes der synd i verden før loven, men synd kan ikke opregnes, når der ikke er nogen lov; **14** men døden herskede fra Adam til Moses også over dem, der ikke havde syndet ved en lignende overtrædelse som Adam. Han er et billede på ham, der skulle komme; **15** men det forholder sig ikke med nådegaven som med faldet; for døde de mange på grund af den enes fald, er Guds nåde og gave så meget mere kommet de mange rigeligt til gode ved nåden i det ene menneske, Jesus Kristus. **16** Og med gaven forholder det sig ikke som med følgerne af den enes synd; for dommen blev på grund af den ene til fordømmelse, men nådegaven, givet på grund af manges overtrædelser, er blevet til retfærdighed. **17** Har døden på grund af den enes fald hersket ved denne ene, så skal endnu mere de, der får retfærdighedens overvældende nåde og gave, få herredømme og liv ved én eneste, Jesus Kristus. **18** Altså: Ligesom en enkelts fald blev til fordømmelse for alle mennesker, sådan er en enkelts retfærdige gerning også blevet til retfærdighed og liv for alle mennesker. **19** For ligesom de mange blev syndere ved det ene menneskes ulydighed, sådan skal også de mange blive retfærdige ved én enestes lydighed. **20** Men loven kom til, for at faldet skulle blive større; og blev synden større, er nåden blevet så meget desto større, **21** for at nåden, ligesom synden har hersket i og med døden, skal herske ved retfærdighed til evigt liv ved Jesus Kristus, vor Herre.

### Rom 6

#### Frihed fra synden

**1** Hvad følger nu heraf? Skal vi blive i synden, for at nåden kan blive så meget større? **2** Aldeles ikke! Hvordan skulle vi, som er døde fra synden, stadig kunne leve i den? **3** Eller ved I ikke, at alle vi, som er blevet døbt til Kristus Jesus, er døbt til hans død? **4** Vi blev altså begravet sammen med ham ved dåben til døden, for at også vi, sådan som Kristus blev oprejst fra de døde ved Faderens herlighed, skal leve et nyt liv. **5** For er vi vokset sammen med ham ved en død, der ligner hans, skal vi også være det ved en opstandelse, der ligner hans. **6** Vi ved, at vort gamle menneske er blevet korsfæstet sammen med ham, for at det legeme, som ligger under for synden, skulle tilintetgøres, så vi ikke mere er trælle for synden; **7** den, der er død, er jo frigjort fra synden. **8** Men er vi døde med Kristus, tror vi, at vi også skal leve med ham. **9** Og vi ved, at Kristus er opstået fra de døde og ikke mere dør; døden er ikke herre over ham mere. **10** For den død, han døde, døde han fra synden én gang for alle. Det liv, han lever, lever han for Gud. **11** Sådan skal også I se på jer selv: I er døde for synden, men levende for Gud i Kristus Jesus.

**12** Lad derfor ikke synden herske i jeres dødelige legeme, så I adlyder dets lyster. **13** Stil heller ikke jeres lemmer til rådighed for synden som redskaber for uretfærdighed, men stil jer selv til rådighed for Gud som levende, der før var døde, så I bruger jeres lemmer for Gud, som redskaber for retfærdighed. **14** Synden skal ikke være herre over jer, for I er ikke under loven, men under nåden.

**15** Hvad da? Skal vi synde, fordi vi ikke er under loven, men under nåden? Aldeles ikke! **16** Ved I ikke, at den, I stiller jer til rådighed for som trælle og viser lydighed, må I også være trælle for og vise lydighed, hvad enten det er synden, og det fører til død, eller det er lydigheden, og det fører til retfærdighed? **17** Men Gud ske tak for, at I, der var syndens trælle, er blevet lydige af hjertet imod den lære, I blev indført i! **18** Befriet fra synden er I blevet trælle for retfærdigheden **19** – jeg bruger et udtryk fra dagliglivet, fordi I er skrøbelige mennesker. For ligesom I lod jeres lemmer trælle for urenheden og lovløsheden, så I blev lovløse, skal I nu lade dem trælle for retfærdigheden, så I helliges. **20** Dengang I var syndens trælle, var I frie over for retfærdigheden. **21** Hvad fik I da? Frugter, som I nu skammer jer over; de ender jo med død. **22** Men nu, da I er blevet befriet fra synden og er blevet trælle for Gud, får I den frugt, at I helliges, og til sidst evigt liv. **23** For syndens løn er død, men Guds nådegave er evigt liv i Kristus Jesus, vor Herre.

### Rom 7

#### Frihed fra loven

**1** Ved I ikke, brødre – jeg taler jo til mennesker, der kender loven – at loven kun er herre over et menneske, så længe det lever? **2** En gift kvinde er ved lov bundet til sin mand, så længe han lever; men dør han, er hun løst fra den lov, der bandt hende til ham. **3** Hun vil altså stå som ægteskabsbryder, hvis hun bliver en andens, mens hendes mand er i live; men dør han, er hun fri fra loven, så at hun ikke er ægteskabsbryder ved at blive en andens.

**4** Så er også I, mine brødre, gjort døde for loven ved Kristi legeme, for at I skal tilhøre en anden, ham der er opstået fra de døde, og vi bære frugt for Gud. **5** For dengang vi var i kødet, var de syndige lidenskaber, som loven kalder frem, virksomme i vore lemmer, så at vi bar frugt til døden. **6** Men nu er vi løst fra loven og er døde fra det, vi før var fanget i, så at vi er tjenere i Åndens nye liv, og ikke i bogstavens gamle.

**7** Skal vi da sige, at loven er synd? Aldeles ikke! Men synden kom jeg først til at kende gennem loven. Begæret vidste jeg ikke af, før loven sagde: »Du må ikke begære!« **8** Men med budet fik synden et påskud og vakte al slags begær i mig. For uden lov er synden død. **9** Jeg levede engang uden lov, men da budet kom, levede synden op, **10** og jeg døde. Budet, som skulle have ført til liv, viste sig at blive min død. **11** For med budet fik synden et påskud og forledte mig og dræbte mig med det.

**12** Så er loven da hellig og budet helligt og retfærdigt og godt. **13** Blev dette gode da min død? Aldeles ikke! Men det blev synden, for at den kunne fremtræde som synd, og den brugte det gode til at volde min død, for at synden ved at bruge budet skulle vise sig at være syndig ud over alle grænser.

**14** Vi ved, at loven er af ånd. Men jeg er af kød, solgt til at være under synden. **15** For jeg forstår ikke mine handlinger. Det, jeg vil, det gør jeg ikke, og det, jeg hader, det gør jeg. **16** Men når jeg gør det, jeg ikke vil, giver jeg loven ret i, at den er god. **17** Men så er det ikke længere mig, der handler, men synden, som bor i mig.

**18** Jeg ved, at i mig, altså i mit kød, bor der intet godt. Viljen har jeg, men udføre det gode kan jeg ikke. **19** For det gode, som jeg vil, det gør jeg ikke, men det onde, som jeg ikke vil, det gør jeg. **20** Men når jeg gør det, jeg ikke vil, er det ikke længere mig, der handler, men synden, som bor i mig.

**21** Jeg finder altså den lov, at jeg, skønt jeg vil gøre det gode, kun evner det onde. **22** For jeg glæder mig inderst inde over Guds lov. **23** Men jeg ser en anden lov i mine lemmer, og den ligger i strid med loven i mit sind og holder mig som fange i syndens lov, som er i mine lemmer.

**24** Jeg elendige menneske! Hvem skal fri mig fra dette dødsens legeme? **25** Men Gud ske tak ved Jesus Kristus, vor Herre! Med mit sind tjener jeg da Guds lov, men med kødet syndens lov.

### Rom 8

#### Frihed fra døden

**1** Så er der da nu ingen fordømmelse for dem, som er i Kristus Jesus. **2** For livets ånds lov har i Kristus Jesus befriet mig fra syndens og dødens lov. **3** Det, som loven ikke kunne, fordi den kom til kort på grund af kødet, det gjorde Gud: Han sendte sin egen søn i syndigt køds lighed og for syndens skyld og fordømte dermed synden i kødet, **4** for at lovens krav skulle opfyldes i os, som ikke lever i lydighed mod kødet, men i lydighed mod Ånden. **5** De kødelige vil det kødelige, og de åndelige vil det åndelige. **6** Det, kødet vil, er død, og det, Ånden vil, er liv og fred. **7** For det, kødet vil, er fjendskab med Gud; det underordner sig ikke Guds lov og kan det heller ikke. **8** De, som er i kødet, kan ikke være Gud til behag.

**9** Men I er ikke i kødet, I er i Ånden, så sandt som Guds ånd bor i jer. Den, der ikke har Kristi ånd, hører ikke ham til. **10** Men når Kristus er i jer, er legemet ganske vist dødt på grund af synd, men ånden har liv på grund af retfærdighed. **11** Og når hans ånd, han som oprejste Jesus fra de døde, bor i jer, skal han, som oprejste Kristus fra de døde, også gøre jeres dødelige legemer levende ved sin ånd, som bor i jer.

**12** Brødre, så skylder vi da ikke kødet at leve i lydighed mod det. **13** Hvis I lever i lydighed mod kødet, skal I dø, men hvis I ved Åndens hjælp dræber legemets gerninger, skal I leve. **14** For alle, som drives af Guds ånd, er Guds børn. **15** I har jo ikke fået en ånd, som giver trællekår, så I atter skulle leve i frygt, men I har fået den ånd, som giver barnekår, og i den råber vi: Abba, fader! **16** Ånden selv vidner sammen med vores ånd om, at vi er Guds børn. **17** Men når vi er børn, er vi også arvinger, Guds arvinger og Kristi medarvinger, så sandt som vi lider med ham for også at herliggøres med ham.

**18** Jeg mener nemlig, at lidelserne i den tid, der nu er inde, er for intet at regne mod den herlighed, som skal åbenbares på os. **19** For skabningen venter med længsel på, at Guds børn skal åbenbares. **20** Skabningen blev jo underlagt tomheden, ikke fordi den selv ville, men på grund af ham, der gjorde det, og med det håb, **21** at også skabningen selv vil blive befriet fra trældommen under forgængeligheden og nå til den frihed, som Guds børn får i herligheden. **22** Vi ved, at hele skabningen endnu sukker og vånder sig sammen. **23** Og ikke alene det: også vi, der har Ånden som førstegrøde, sukker selv i forventning om barnekår, vort legemes forløsning.

**24** Til det håb er vi frelst! Men et håb, som man ser opfyldt, er ikke noget håb; for hvem håber på det, man kan se? **25** Men håber vi på det, vi ikke ser, venter vi på det med udholdenhed. **26** Og også Ånden kommer os til hjælp i vor skrøbelighed. For hvordan vi skal bede, og hvad vi skal bede om, ved vi ikke. Men Ånden selv går i forbøn for os med uudsigelige sukke, **27** og han, der ransager hjerterne, ved, hvad Ånden vil, for den går i forbøn for de hellige efter Guds vilje.

**28** Vi ved, at alt virker sammen til gode for dem, der elsker Gud, og som efter hans beslutning er kaldet. **29** For dem, han forud har kendt, har han også forud bestemt til at formes efter sin søns billede, så at han er den førstefødte blandt mange brødre. **30** Og dem, som han forud har bestemt, har han også kaldet, og dem, han har kaldet, har han også gjort retfærdige, og dem, han har gjort retfærdige, har han også herliggjort.

**31** Hvad er der mere at sige! Er Gud for os, hvem kan da være imod os? **32** Han, som ikke sparede sin egen søn, men gav ham hen for os alle, vil han ikke med ham skænke os alt? **33** Hvem vil anklage Guds udvalgte? Gud gør retfærdig. **34** Hvem vil fordømme? Kristus Jesus er død, ja endnu mere, han er opstået og sidder ved Guds højre hånd og går i forbøn for os. **35** Hvem kan skille os fra Kristi kærlighed? Nød eller angst? Forfølgelse, sult eller nøgenhed? Fare eller sværd? – **36** som der står skrevet:
      *På grund af dig dræbes vi dagen lang,
      vi regnes for slagtefår.*
**37** Men i alt dette mere end sejrer vi ved ham, som har elsket os. **38** For jeg er vis på, at hverken død eller liv eller engle eller magter eller noget nuværende eller noget kommende eller kræfter **39** eller noget i det høje eller i det dybe eller nogen anden skabning kan skille os fra Guds kærlighed i Kristus Jesus, vor Herre.

### Rom 9

#### Gud og Israel

**1** Jeg taler sandt i Kristus, jeg lyver ikke, og min samvittighed kan i Helligånden bevidne, **2** at jeg har en stor sorg, der altid piner mit hjerte. **3** Jeg ville ønske, at jeg selv var forbandet og skilt fra Kristus, hvis det kunne hjælpe mine brødre og landsmænd. **4** De er jo israelitter, de har førstefødselsretten og herligheden og pagterne og loven og tempeltjenesten og løfterne; **5** de har fædrene, og fra dem er Kristus kommet som menneske – han, som er over alt og alle, Gud, være lovet til evig tid! Amen.

**6** Dog ikke sådan at forstå, at Guds ord er slået fejl. Det er ikke alle, som kommer fra Israel, der er Israel, **7** og det er heller ikke alle Abrahams efterkommere, der er hans børn – det hedder jo: »Det er efter Isak, dine efterkommere skal have navn.« **8** Det betyder, at det ikke er hans kødelige børn, der er Guds børn, men det er de børn, som løftet handler om, der regnes for hans efterkommere. **9** For det var et løfte, han fik: »Næste år ved denne tid kommer jeg tilbage, og så har Sara en søn.« **10** Men ikke nok med det; sådan også, da Rebekka skulle have børn med én mand, vor fader Isak: **11** Endnu inden de var født, endsige havde gjort noget godt eller ondt, blev der – for at Guds beslutning om udvælgelse skulle stå fast, **12** ikke på grund af gerninger, men fordi han selv kalder – sagt til hende: »Den ældste skal trælle for den yngste.« **13** Der står jo skrevet: »Jeg elskede Jakob, men hadede Esau.«

**14** Hvad skal vi nu sige? Er der nogen uret hos Gud? Aldeles ikke! **15** Han siger jo til Moses: »Jeg forbarmer mig, over hvem jeg vil, og viser nåde, mod hvem jeg vil.« **16** Så afhænger det altså ikke af menneskers vilje eller stræben, men af Guds barmhjertighed. **17** Skriften siger jo til Farao: »Jeg har ladet dig fremstå netop for at vise min magt på dig, og for at mit navn kan blive forkyndt over hele jorden.« **18** Så forbarmer han sig altså, over hvem han vil, og forhærder, hvem han vil.

**19** Nu vil du sige: Hvad har han så mere at bebrejde os? For hvem kan stå hans vilje imod? **20** Menneske! Hvem er du da, siden du går i rette med Gud? Kan det, der er formet, sige til ham, der formede det: Hvorfor har du lavet mig sådan? **21** Er pottemageren ikke herre over sit ler, så at han af den samme masse kan lave fornemme kar og kar til dagligt brug? **22** Og hvad nu, om Gud, der vil vise sin vrede og åbenbare sin magt, i stor langmodighed har båret over med de kar, som var genstand for hans vrede og bestemt til ødelæggelse, **23** og gjort det for at åbenbare, hvor rig hans herlighed er over de kar, som han har forbarmet sig over, og som han forud havde bestemt til herlighed? **24** Dertil kaldte han også os, ikke kun blandt jøder, men også blandt hedninger **25** – som det hedder hos Hoseas:
      *Jeg vil kalde Ikke-Mit-Folk Mit-Folk,
      og kalde Ikke-Elsket Elsket;*
      **26** *og dér, hvor det lød til dem:
      I er ikke mit folk,
      dér skal de kaldes
      den levende Guds børn.*
**27** Men om Israel råber Esajas: »Selv om Israels børn er talrige som havets sand, skal kun en rest frelses; **28** for Herren har besluttet at gøre regnskabet op på jorden.« **29** Som Esajas også forud har sagt:
      *Havde ikke Hærskarers Herre
      levnet os efterkommere,
      var vi blevet som Sodoma
      og havde lignet Gomorra.*

**30** Hvad skal vi så sige? Jo, at hedninger, som ikke stræbte efter retfærdighed, opnåede retfærdighed, men vel at mærke retfærdighed af tro. **31** Israel derimod, som stræbte efter en lov, der kunne føre til retfærdighed, nåede ikke til en sådan lov. **32** Og hvorfor ikke? Fordi de ikke søgte den af tro, men som om den kunne fås af gerninger. De stødte an mod anstødsstenen, **33** som der står skrevet:
      *Se, i Zion lægger jeg en anstødssten,
      en klippe til at snuble over.
      Den, der tror på ham, skal ikke blive til skamme.*

### Rom 10

#### Israel og evangeliet

**1** Brødre, af hele mit hjerte ønsker jeg og beder til Gud om, at de må frelses. **2** For det vidnesbyrd må jeg give dem, at de har nidkærhed for Gud, men uden forstand. **3** De kender jo ikke Guds retfærdighed, men søger at hævde deres egen, og derfor har de ikke underordnet sig under Guds retfærdighed. **4** For Kristus er enden på loven til retfærdighed for enhver, som tror.

**5** Om den retfærdighed, som kommer af loven, skriver Moses: »Det menneske, der holder budene, skal leve ved dem.« **6** Men den retfærdighed, som kommer af tro, siger således: »Sig ikke i dit hjerte: Hvem vil stige op til himlen?« nemlig for at hente Kristus ned, **7** eller: »Hvem vil stige ned i afgrunden?« nemlig for at hente Kristus op fra de døde. **8** Nej, hvad siger den? »Ordet er dig nær, i din mund og i dit hjerte,« og det ord er troens ord, som vi prædiker. **9** For hvis du med din mund bekender, at Jesus er Herre, og i dit hjerte tror, at Gud har oprejst ham fra de døde, skal du frelses. **10** For med hjertet tror man til retfærdighed, med munden bekender man til frelse, **11** for Skriften siger: »Ingen, som tror på ham, skal blive til skamme.« **12** Der er ingen forskel på jøder og grækere; alle har den samme Herre, rig nok for alle, som påkalder ham, **13** for »enhver, som påkalder Herrens navn, skal frelses«.

**14** Men hvordan skal de påkalde ham, som de ikke er kommet til tro på? Hvordan skal de tro på ham, som de ikke har hørt om? Hvordan skal de høre, uden at nogen prædiker? **15** Og hvordan skal nogen prædike uden at være udsendt? – som der står skrevet: »Hvor herligt lyder fodtrinene af dem, der bringer godt budskab!« **16** Dog var det ikke alle, der adlød budskabet; for Esajas siger: »Herre, hvem troede på det, de hørte af os?« **17** Troen kommer altså af det, der høres, og det, der høres, kommer i kraft af Kristi ord.
**18** Men, spørger jeg, har de da ikke hørt? Jovist:
      *Deres røst er nået ud over hele jorden,
      deres ord til verdens ende.*
**19** Men har Israel da ikke forstået? spørger jeg. Allerede Moses siger:
      *Jeg vil ægge jeres vrede mod noget, der ikke er et folk,
      vække jeres trods mod et uforstandigt folk.*
**20** Og Esajas går så vidt, at han siger:
      *Jeg var at finde for dem, der ikke søgte mig,
      jeg viste mig for dem, der ikke spurgte efter mig.*
**21** Men om Israel siger han:
      *Dagen lang rakte jeg hænderne ud
      imod et ulydigt og genstridigt folk.*

### Rom 11

#### En udvalgt rest af Israel

**1** Jeg spørger nu: Har Gud da forkastet sit folk? Aldeles ikke! Jeg er jo selv israelit, af Abrahams slægt, af Benjamins stamme. **2** Gud har ikke forkastet sit folk, som han først har vedkendt sig. I ved jo, hvad Skriften siger i stykket om Elias, hvordan han træder frem for Gud og anklager Israel: **3** »Herre, dine profeter har de dræbt, og dine altre har de revet ned; jeg er den eneste, der er tilbage, og mig stræber de efter livet.« **4** Men hvordan lyder guddomssvaret til ham? »Jeg har stadig syv tusind mænd tilbage, der ikke har bøjet knæ for Ba'al.« **5** Sådan er der også i vor tid blevet en rest tilbage, som er udvalgt af nåde. **6** Og er det ved nåde, er det ikke længere af gerninger; ellers ville nåden jo ikke længere være nåde. **7** Hvad kan vi da slutte heraf? At det, som Israel stræber efter, har det ikke opnået, men de udvalgte har opnået det. De andre blev forhærdet **8** – som der står skrevet: »Gud har givet dem en søvnens ånd, øjne, som ikke ser, og ører, som ikke hører, indtil den dag i dag.« **9** Og David siger:
      *Lad deres bord blive en fælde og en snare,
      så de snubler og må undgælde.*
      **10** *Lad det blive sort for deres øjne, så de ikke kan se,
      lad altid deres ryg være bøjet.*

#### Israels fald og hedningernes frelse

**11** Jeg spørger nu: Snublede de, for at de skulle falde? Aldeles ikke! Men ved deres fald kom frelsen til hedningerne for at ægge dem til misundelse. **12** Og betød deres fald rigdom for verden og deres nederlag rigdom for hedningerne, hvor meget mere vil det så ikke betyde, når de kommer fuldtalligt ind.

**13** Men til jer hedninger vil jeg sige: Jeg sætter netop min tjeneste som hedningeapostel højt, **14** om jeg dog kunne ægge mine landsmænd til misundelse og frelse nogle af dem. **15** For har det ført til forligelse for verden, at de blev forkastet, kan det så være andet end liv af døde, at de bliver modtaget? **16** Er førstegrøden hellig, er dejen det også. Er roden hellig, er grenene det også.

**17** Men når nogle af grenene blev brækket af, og du, som er en gren af et vildt oliventræ, er blevet podet ind blandt grenene og også får af saften fra det ægte træs rod, **18** så skal du ikke hovere over de andre grene; og hvis du gør det, så husk på, at det ikke er dig, der bærer roden, men roden, der bærer dig. **19** Du vil måske sige: Der blev brækket grene af, for at jeg kunne blive podet ind. **20** Javel, de blev brækket af på grund af vantro, men det skyldes troen, at du fik din plads. Vær ikke overmodig, men frygt! **21** For når Gud ikke skånede de naturlige grene, vil han heller ikke skåne dig. **22** Dér ser du Guds godhed og strenghed: hans strenghed imod dem, der faldt, hans godhed imod dig, hvis du bliver ved hans godhed; ellers bliver du også hugget af. **23** Men også de andre vil blive podet ind, hvis de ikke bliver ved i deres vantro. For Gud har magt til at pode dem ind igen. **24** For når du blev hugget af fra et vildt oliventræ, som du af naturen hørte til, og mod naturens orden blev podet ind på et ædelt oliventræ, hvor meget snarere vil så ikke de ægte grene blive podet ind på deres eget træ.

#### Israels frelse

**25** Brødre, for at I ikke skal stole på jeres egen klogskab, vil jeg have, at I skal kende denne hemmelighed: Der hviler forhærdelse over en del af Israel, indtil hedningerne fuldtalligt kommer ind; **26** så skal hele Israel frelses – som der står skrevet:
      *Befrieren skal komme fra Zion,
      han fjerner ugudelighed fra Jakob.*
      **27** *Dette er min pagt med dem,
      når jeg tager deres synder bort.*

**28** I forhold til evangeliet er de fjender, og det er de for jeres skyld; men i forhold til udvælgelsen er de elskede, og det er de for fædrenes skyld. **29** For sine nådegaver og sit kald fortryder Gud ikke. **30** For ligesom I engang var ulydige mod Gud, men nu har fundet barmhjertighed som følge af deres ulydighed, **31** sådan er de nu også blevet ulydige som følge af den barmhjertighed, som er vist jer, for at også de kan finde barmhjertighed. **32** For Gud har indesluttet alle i ulydighed for at vise alle barmhjertighed.

**33** O dyb af Guds rigdom og visdom og kundskab! Hvor uransagelige er hans domme, og hvor usporlige hans veje! **34** For »hvem kender Herrens tanker, eller hvem kan være hans rådgiver? **35** Hvem har givet ham noget først, så han må gøre gengæld?« **36** Thi fra ham og ved ham og til ham er alle ting. Ham være ære til evig tid! Amen.

### Rom 12

#### Åndelig gudstjeneste

**1** Så formaner jeg jer, brødre, ved Guds barmhjertighed, til at bringe jeres legemer som et levende og helligt offer, der er Gud til behag – det skal være jeres åndelige gudstjeneste. **2** Og tilpas jer ikke denne verden, men lad jer forvandle, ved at sindet fornyes, så I kan skønne, hvad der er Guds vilje: det gode, det som behager ham, det fuldkomne.

#### Nådegaverne i menigheden

**3** I kraft af den nåde, jeg har fået, siger jeg til hver eneste af jer: Hav ikke højere tanker om jer selv, end I bør have, men brug jeres forstand med omtanke, enhver efter det mål af tro, som Gud har givet ham. **4** For ligesom vi har ét legeme, men mange lemmer, alle med forskellige opgaver, **5** således er vi alle ét legeme i Kristus, og hver især hinandens lemmer. **6** Vi har forskellige nådegaver, alt efter den nåde, vi har fået: Den, der har profetisk gave, skal bruge den i overensstemmelse med troen; **7** den, der har en tjeneste, skal passe sin tjeneste; den, der underviser, sin undervisning; **8** den, der formaner, sin formaning; den, der giver, skal give rundhåndet. Den, der er forstander, skal være det med iver, og den, der øver barmhjertighed, skal gøre det glad og gerne.

#### Livet efter Guds vilje

**9** Kærligheden skal være oprigtig. Afsky det onde, hold jer til det gode. **10** Vær hinanden hengivne i broderkærlighed, kappes om at vise hinanden agtelse. **11** Vær ikke tøvende i jeres iver, vær brændende i ånden, tjen Herren. **12** Vær glade i håbet, udholdende i trængslen, vedholdende i bønnen. **13** Vær med til at hjælpe de hellige, når de har behov for hjælp. Læg vægt på at være gæstfrie. **14** Velsign dem, der forfølger jer, velsign, og forband ikke. **15** Glæd jer med de glade, græd med de grædende. **16** Hold sammen i enighed. Stræb ikke efter det høje, men hold jer til det lave, og stol ikke på jeres egen klogskab. **17** Gengæld ingen ondt med ondt; tænk på, hvad der er rigtigt over for alle mennesker. **18** Hold fred med alle mennesker, om det er muligt, så vidt det står til jer. **19** Tag ikke retten i egen hånd, mine kære, men giv plads for Guds vrede, for som der står skrevet: »Hævnen tilhører mig, jeg vil gengælde,« siger Herren. **20** Men »hvis din fjende er sulten, så giv ham noget at spise, hvis han er tørstig, så giv ham noget at drikke; for gør du det, samler du glødende kul på hans hoved.« **21** Lad dig ikke overvinde af det onde, men overvind det onde med det gode.

### Rom 13

#### Forholdet til myndighederne

**1** Alle skal underordne sig under de myndigheder, som står over dem, for der findes ingen myndighed, som ikke er fra Gud, og de, som findes, er forordnet af Gud. **2** Den, som sætter sig op imod dem, der har en myndighed, står derfor Guds ordning imod, og de, der gør det, vil pådrage sig dom. **3** De styrende skal jo ikke skræmme dem, der gør det gode, men dem, der gør det onde. Vil du slippe for at frygte myndighederne, så gør det gode, og du vil blive rost af dem; **4** for de er Guds tjenere til dit eget bedste. Men gør du det onde, må du frygte. Ikke for ingenting bærer myndighederne sværd; de er Guds tjenere og skal lade vreden ramme dem, der gør det onde. **5** Derfor skal man underordne sig, ikke kun for vredens, men også for samvittighedens skyld. **6** Derfor betaler I jo også skat, og de styrende er Guds tjenere, når de tager vare på det. **7** Giv alle, hvad I skylder dem: den, der har krav på skat, skat; den, der har krav på told, told; den, I skylder frygt, frygt; den, I skylder ære, ære.

#### Kærlighed er lovens fylde

**8** Vær ingen noget andet skyldig end at elske hinanden; for den, der elsker andre, har opfyldt loven. **9** Budene: »Du må ikke bryde et ægteskab; du må ikke begå drab; du må ikke stjæle; du må ikke begære,« og et hvilket som helst andet bud, sammenfattes jo i dette bud: »Du skal elske din næste som dig selv.« **10** Kærligheden gør ikke næsten noget ondt. Kærligheden er altså lovens fylde.

#### Frelsen er nær

**11** I kender tilmed timen og ved, at det er på tide at stå op af søvne. For nu er frelsen os nærmere, end da vi kom til tro. **12** Natten er fremrykket, dagen er nær. Lad os da aflægge mørkets gerninger og tage lysets rustning på. **13** Lad os leve sømmeligt, som det hører dagen til, ikke i svir og druk, ikke løsagtigt og udsvævende, ikke i kiv og misundelse, **14** men iklæd jer Herren Jesus Kristus, og vær ikke optaget af det kødelige, så det vækker begær.

### Rom 14

#### De svage i troen

**1** Den, der er svag i troen, skal I tage imod uden at sætte jer til doms over hans meninger. **2** Den enes tro tillader ham at spise hvad som helst, den svage spiser kun grønsager. **3** Den, der spiser, må ikke foragte den, der ikke spiser, og den, der ikke spiser, må ikke dømme den, der spiser; Gud har jo taget imod ham. **4** Hvem er du, som dømmer en andens tjener? Det er en sag for hans egen herre, om han står eller falder; og han bliver stående, for Herren har magt til at holde ham oppe. **5** Én regner den ene dag for vigtigere end andre dage, en anden regner alle dage for lige vigtige. Enhver skal stå fast ved sin overbevisning. **6** Den, der lægger vægt på, hvad det er for en dag, gør det for Herren. Den, der spiser, gør det for Herren; han siger jo Gud tak. Og den, der ikke spiser, gør det for Herren og siger også Gud tak. **7** For ingen af os lever for sig selv, og ingen dør for sig selv; **8** for når vi lever, lever vi for Herren, og når vi dør, dør vi for Herren. Hvad enten vi altså lever eller dør, tilhører vi Herren. **9** Derfor døde Kristus og blev levende igen, for at han skulle blive herre over både døde og levende. **10** Men du, hvorfor dømmer du din broder, eller hvorfor foragter du din broder? Vi skal jo alle stå frem for Guds domstol, **11** for der står skrevet:
      *Så sandt jeg lever, siger Herren:
      For mig skal hvert knæ bøje sig,
      og hver tunge skal bekende Gud.*
**12** Vi skal altså hver for sig aflægge regnskab over for Gud.

**13** Lad os derfor ikke længere dømme hinanden, men I skal meget hellere dømme sådan: Ingen må bringe sin broder til at snuble eller falde. **14** Jeg ved og er i Herren Jesus vis på, at intet er urent i sig selv, men for den, der regner noget for urent, er det urent. **15** For sårer du din broder ved det, du spiser, lever du ikke mere efter kærligheden. Den, som Kristus døde for, må du ikke bringe i fordærv ved det, du spiser. **16** Lad ikke det gode, I har fået, komme i vanry. **17** For Guds rige er ikke mad og drikke, men retfærdighed og fred og glæde i Helligånden. **18** Den, der tjener Kristus sådan, er Gud til behag og bliver agtet af mennesker. **19** Lad os derfor stræbe efter det, der tjener freden og den indbyrdes opbyggelse. **20** Ødelæg ikke Guds værk på grund af mad. Alt er rent, men for den, der tager anstød af at spise det, bliver det noget ondt. **21** Det rigtige er at lade være med at spise kød eller drikke vin eller gøre noget, som din broder tager anstød af. **22** Den tro, du har, skal være en sag mellem Gud og dig, og salig er den, der ikke dømmer sig selv med det valg, han træffer. **23** Men den, der har sine tvivl og så spiser alligevel, han er domfældt, fordi han ikke gør det af tro. Alt, hvad der ikke er af tro, er synd.

### Rom 15

#### Kristi eksempel

**1** Vi, som er stærke, skylder at bære de svages svagheder og ikke tænke på os selv. **2** Vi skal hver især tænke på vor næstes gavn og opbyggelse. **3** For heller ikke Kristus tænkte på sig selv, men som der står skrevet: »Mig har spotten ramt fra dem, der spotter dig.« **4** Alt, hvad der tidligere er skrevet, er jo skrevet, for at vi skal lære af det, så vi med udholdenhed og med den trøst, som Skrifterne giver os, kan fastholde håbet. **5** Udholdenhedens og trøstens Gud give jer ét og samme sind, sådan som Kristus Jesus vil det, **6** så I enigt med én mund lovpriser Gud, vor Herre Jesu Kristi fader!

**7** Tag derfor imod hinanden, ligesom Kristus har taget imod jer til Guds ære. **8** Hvad jeg siger, er, at Kristus er blevet tjener for de omskårne for at vise, at Gud har talt sandt, og for at stadfæste løfterne til fædrene, **9** men hedningerne skal lovprise Gud for hans barmhjertighed – som der står skrevet:
      *Derfor vil jeg prise dig blandt folkene,
      jeg vil lovsynge dit navn.*
**10** Igen hedder det:
      *Glæd jer, I folkeslag, sammen med hans folk!*
**11** Og igen:
      *Lovpris Herren, alle folkeslag!
      Lovsyng ham, alle folk!*
**12** Og igen siger Esajas:
      *Isajs rodskud skal komme,
      han, som rejser sig for at herske over folkeslagene;
      på ham skal folkene håbe.*
**13** Håbets Gud fylde jer med al glæde og fred i troen, så at I bliver rige i håbet ved Helligåndens kraft!

#### Paulus' rejseplaner

**14** Mine brødre, jeg tvivler ikke på, at I er fulde af godhed og fornøden indsigt, så I også kan vejlede hinanden. **15** Alligevel har jeg, til dels ret dristigt, skrevet til jer for at påminde jer i kraft af den nåde, som Gud har givet mig: **16** at være Kristi Jesu tjener blandt folkeslagene, præst for Guds evangelium, så at folkeslagene kan blive et kærkomment offer, helliget ved Helligånden. **17** Derfor kan jeg have min stolthed i Kristus Jesus over for Gud. **18** For jeg vil ikke driste mig til at tale om andet end det, som Kristus har gjort gennem mig for at føre folkeslagene til lydighed, i ord og gerning, **19** ved kraften i tegn og undere, ved Guds ånds kraft. Så har jeg da fuldført forkyndelsen af evangeliet om Kristus fra Jerusalem og vejen rundt helt til Illyrien. **20** Blot har jeg sat en ære i kun at forkynde evangeliet dér, hvor Kristi navn ikke tidligere har lydt, for ikke at bygge, hvor andre har lagt grunden, **21** men – som der står skrevet –
      *de, som ikke har fået fortalt om ham, skal se,
      og de, som ikke har hørt, skal indse.*

**22** Det er også grunden til, at jeg gang på gang er blevet forhindret i at komme til jer; **23** men nu, da jeg ikke længere har noget virkefelt under disse himmelstrøg og i flere år har længtes efter at besøge jer, vil jeg gøre det, **24** når jeg rejser til Spanien. Jeg håber nemlig at få jer at se på gennemrejse og blive hjulpet videre derhen af jer, når jeg først i nogen måde har fået stillet min længsel efter jer. **25** Men nu rejser jeg til Jerusalem med hjælp til de hellige. **26** Makedonien og Akaja har nemlig besluttet, at de vil samle ind til en fællesgave til de fattige blandt de hellige i Jerusalem. **27** De har besluttet det, og de står også i gæld til dem; for når de som hedninger har fået del i deres åndelige goder, skylder de også at hjælpe dem med materielle goder. **28** Når jeg så har fuldført det og sikret dem denne høst, vil jeg rejse til Spanien og besøge jer på vejen. **29** Og jeg ved, at når jeg kommer, vil jeg komme med Kristi velsignelse i hele dens fylde.

**30** Jeg formaner jer, brødre, ved vor Herre Jesus Kristus og ved Åndens kærlighed, til at kæmpe sammen med mig i jeres bønner for mig til Gud, **31** for at jeg kan reddes fra dem i Judæa, der vægrer sig ved at tro, og for at den hjælp, jeg har med til Jerusalem, kan blive vel modtaget af de hellige. **32** Så kan jeg, om Gud vil, komme til jer med glæde og finde ro hos jer. **33** Fredens Gud være med jer alle! Amen.

### Rom 16

#### Hilsner fra Paulus

**1** Jeg anbefaler vor søster Føbe til jer; hun er menighedstjener i Kenkreæ. **2** Tag imod hende i Herrens navn, som det hører sig til mellem de hellige, og hjælp hende med alt, hvad hun kan få brug for fra jer. Hun har selv stået mange bi, også mig.

**3** Hils Priska og Akvila, mine medarbejdere i Kristus Jesus. **4** De har vovet halsen for at redde mit liv, og ikke alene jeg, men også alle hedningemenighederne takker dem. **5** Hils også menigheden i deres hus. Hils min kære Epainetos, provinsen Asiens førstegrøde til Kristus. **6** Hils Maria, som har gjort et stort arbejde for jer. **7** Hils Andronikos og Junias, mine landsmænd og medfanger. De nyder megen anseelse blandt apostlene, og de har tilmed været i Kristus før mig. **8** Hils Ampliatus, min kære broder i Herren. **9** Hils Urbanus, vores medarbejder i Kristus, og min kære Stakys. **10** Hils Apelles, der har stået sin prøve i Kristus. Hils dem hos Aristobul. **11** Hils Herodion, min landsmand. Hils dem hos Narkissos, som er i Herren. **12** Hils Tryfæna og Tryfosa, som har arbejdet i Herren. Hils min kære Persis, som har arbejdet så meget i Herren. **13** Hils Rufus, den udvalgte i Herren, og hans mor, som også er en mor for mig. **14** Hils Asynkritos, Flegon, Hermes, Patrobas, Hermas og brødrene hos dem. **15** Hils Filologos og Julia, Nereus og hans søster, og Olympas, og alle de hellige hos dem. **16** Hils hinanden med helligt kys. Alle Kristi menigheder hilser jer.

#### Advarsel mod splittelse

**17** Jeg formaner jer, brødre, til at holde øje med dem, der i modstrid med den lære, I har taget imod, skaber splittelse og fører andre til fald. Hold jer fra dem! **18** Den slags mennesker tjener ikke vor Herre Kristus, men deres egen bug, og med søde og indsmigrende ord forleder de troskyldige mennesker. **19** Men jeres lydighed er kommet alle for øre, så jer glæder jeg mig over. Jeg vil ønske, at I må have visdom til at gøre det gode og være for uskyldige til at gøre det onde. **20** Men fredens Gud vil snart lægge Satan knust under jeres fødder. Vor Herre Jesu nåde være med jer!

#### Hilsner fra Paulus' medarbejdere

**21** Hilsen fra min medarbejder Timotheus og fra mine landsmænd Lukius, Jason og Sosipatros. **22** Jeg, Tertius, som har nedskrevet dette brev, hilser jer i Herrens navn. **23** Hilsen fra Gajus, min og hele menighedens vært. Hilsen fra Erastos, byens regnskabsfører, og fra vor broder Kvartus. **24**  Vor Herre Jesu Kristi nåde være med jer alle! Amen.

#### Lovprisning

**25** Ham, som formår at styrke jer med mit evangelium og Jesu Kristi budskab, med åbenbaringen af den hemmelighed, der har været hyllet i tavshed i evige tider, **26** men som nu er bragt for dagen og gennem profetiske skrifter på den evige Guds befaling gjort kendt for alle folkeslag for at føre dem til troslydighed – **27** ham, den eneste, vise Gud være ære ved Jesus Kristus til evig tid! Amen.


## Første Korintherbrev

### 1 Kor 1

**1** Fra Paulus, kaldet til Kristi Jesu apostel ved Guds vilje, og vor broder Sosthenes.

**2** Til Guds menighed i Korinth, dem, der er helliget ved Kristus Jesus, kaldet til at være hellige, sammen med alle dem, der påkalder vor Herre Jesu Kristi navn på ethvert sted, deres og vores.

**3** Nåde være med jer og fred fra Gud, vor Fader, og Herren Jesus Kristus!

#### Tak for Guds nådegave til menigheden

**4** Jeg takker altid min Gud for jer, for den nåde, som han har givet jer i Kristus Jesus. **5** For i ham er I blevet rige på alt, på al tale og på al kundskab, **6** eftersom vidnesbyrdet om Kristus er blevet grundfæstet hos jer, **7** så I ikke mangler nogen nådegave, mens I venter på, at vor Herre Jesus Kristus skal åbenbares. **8** Han vil også grundfæste jer til det sidste, så I ikke kan anklages på vor Herre Jesu Kristi dag. **9** Trofast er Gud, som kaldte jer til fællesskab med sin søn, Jesus Kristus, vor Herre.

#### Splittelser i menigheden

**10** Men jeg formaner jer, brødre, ved vor Herre Jesu Kristi navn, til at enes, så der ikke er splittelser iblandt jer, men så I holder sammen i tanke og sind. **11** For Kloes folk har fortalt mig om jer, mine brødre, at I ligger i strid med hinanden. **12** Jeg sigter til, at I siger hver sit: Jeg hører til Paulus, jeg til Apollos, jeg til Kefas, jeg til Kristus. **13** Er Kristus da blevet delt? Var det måske Paulus, der blev korsfæstet for jer, eller blev I døbt til Paulus' navn? **14** Jeg takker Gud for, at jeg ikke har døbt nogen af jer undtagen Krispus og Gajus, **15** så at ingen kan sige, at I blev døbt til mit navn. **16** Jo, Stefanas og hans hus har jeg også døbt; ellers ved jeg ikke af, at jeg har døbt nogen. **17** For Kristus sendte mig ikke for at døbe, men for at forkynde evangeliet, dog ikke med talekunstens visdom, for at Kristi kors ikke skal blive til tom tale.

#### Korsets dårskab og Guds visdom

**18** For vel er ordet om korset en dårskab for dem, der fortabes, men for os, der frelses, er det Guds kraft **19** – der står jo skrevet:
      *De vises visdom vil jeg ødelægge,
      de kloges klogskab vil jeg tilintetgøre.*
**20** Hvor er de vise henne, hvor er de skriftkloge, hvor er denne verdens kloge hoveder? Har Gud ikke gjort verdens visdom til dårskab? **21** For da Gud i sin visdom ikke ville, at verden skulle kende ham gennem sin egen visdom, besluttede Gud at frelse dem, som tror, ved den dårskab, der prædikes om. **22** For jøder kræver tegn, og grækere søger visdom, **23** men vi prædiker Kristus som korsfæstet, en forargelse for jøder og en dårskab for hedninger; **24** men for dem, der er kaldet, jøder såvel som grækere, prædiker vi Kristus som Guds kraft og Guds visdom. **25** For Guds dårskab er visere end mennesker, og Guds svaghed er stærkere end mennesker.

**26** For tænk på, brødre, hvordan det var med jer selv, da I blev kaldet: I var ikke mange vise i verdslig forstand, ikke mange mægtige, ikke mange fornemme. **27** Men det, som er dårskab i verden, udvalgte Gud for at gøre de vise til skamme, og det, som er svagt i verden, udvalgte Gud for at gøre det stærke til skamme, **28** og det, som verden ser ned på, og som ringeagtes, det, som ingenting er, udvalgte Gud for at gøre det, som er noget, til ingenting, **29** for at ingen skal have noget at være stolt af over for Gud. **30** Men ham skyldes det, at I er i Kristus Jesus, som er blevet visdom for os fra Gud, både retfærdighed og helligelse og forløsning, **31** for at »den, der er stolt, skal være stolt af Herren,« som der står skrevet.

### 1 Kor 2

#### Forkyndelsen af Kristus som korsfæstet

**1** Og da jeg kom til jer, brødre, forkyndte jeg ikke Guds hemmelighed for jer med fremragende talekunst eller visdom, **2** for jeg havde besluttet, at jeg hos jer ikke ville vide af andet end Jesus Kristus, og det som korsfæstet. **3** Jeg optrådte hos jer i svaghed og med megen frygt og bæven, **4** og min tale og min prædiken blev ikke fremført med overtalende visdomsord, men med Ånd og kraft som bevis, **5** for at jeres tro ikke skulle afhænge af menneskers visdom, men af Guds kraft.

#### Guds skjulte visdom

**6** Dog, visdom taler vi om blandt de fuldkomne, men ikke en visdom, som er af denne verden eller fra denne verdens forgængelige herskere. **7** Hvad vi taler om, er Guds hemmelige visdom, som var skjult, men som Gud allerede før tidernes begyndelse havde bestemt skulle føre os til herlighed. **8** Den visdom har ingen af denne verdens herskere kendt, for havde de kendt den, ville de ikke have korsfæstet herlighedens Herre. **9** Men som der står skrevet:
      *Hvad intet øje har set og intet øre hørt,
      og hvad der ikke er opstået i noget menneskes hjerte,
      det, som Gud har beredt for dem, der elsker ham,*
**10** det har Gud åbenbaret for os ved Ånden. Thi Ånden ransager alt, selv Guds dybder. **11** For hvem ved, hvad der bor i mennesket, undtagen menneskets egen ånd? Således ved heller ingen anden end Guds ånd, hvad der bor i Gud. **12** Vi har ikke fået verdens ånd, men Ånden fra Gud, for at vi skal vide, hvad Gud i sin nåde har givet os. **13** Og om dette taler vi ikke med ord, som menneskelig visdom har lært os, men med ord, som Ånden har lært os, og vi tolker det åndelige for åndelige.

**14** Et sjæleligt menneske tager ikke imod det, der kommer fra Guds ånd; det er en dårskab for sådan et menneske, og det kan ikke fatte det, for det bedømmes kun efter Åndens målestok. **15** Det åndelige menneske derimod bedømmer alt, men selv bedømmes det ikke af nogen; **16** for »hvem kender Herrens tanker og kan belære ham?« Men vi har Kristi tanker.

### 1 Kor 3

#### Guds medarbejdere og Guds bygning

**1** Og jeg kunne ikke tale til jer, brødre, som til åndelige mennesker; jeg måtte tale til jer som til kødelige mennesker, som til spæde i troen på Kristus. **2** Jeg gav jer mælk, ikke fast føde, for den kunne I endnu ikke tåle, og det kan I heller ikke nu; **3** for I er stadig kødelige mennesker. For når der er misundelse og splid iblandt jer, er I så ikke kødelige og lever slet og ret som mennesker? **4** Når én siger: Jeg hører til Paulus, og en anden: Jeg hører til Apollos, er I så ikke slet og ret mennesker?

**5** Hvad er da Apollos? Og hvad er Paulus? Tjenere, ved hvem I kom til tro, og hver for sig tjente vi med den gave, Herren gav. **6** Jeg plantede, Apollos vandede, men Gud gav vækst, **7** så hverken den, der planter, eller den, der vander, er noget, men det er Gud, som giver vækst. **8** Den, der planter, og den, der vander, er ét, og enhver skal få løn efter sit arbejde. **9** For vi er Guds medarbejdere, og I er Guds mark, Guds bygning.

**10** Efter den nåde, der var givet mig af Gud, har jeg som en kyndig bygmester lagt grundvolden, men en anden bygger videre på den. Enhver bør se til, hvordan han bygger. **11** For ingen kan lægge en anden grundvold end den, der er lagt, Jesus Kristus. **12** Hvis nogen bygger på grundvolden med guld, sølv, ædelsten, træ, hø, halm, **13** skal det vise sig, hvad slags arbejde enhver har udført. Dagen skal gøre det klart, for den bryder frem med ild, og ilden skal prøve, hvordan hver enkelts arbejde er. **14** Hvis det, han har bygget, bliver stående, skal han få løn, **15** men hvis hans arbejde går op i luer, skal han gå glip af lønnen, men selv blive frelst, dog som gennem ild.

**16** Ved I ikke, at I er Guds tempel, og at Guds ånd bor i jer? **17** Hvis nogen ødelægger Guds tempel, skal Gud ødelægge ham. For Guds tempel er helligt, og det tempel er I.

**18** Ingen må bedrage sig selv. Hvis nogen af jer mener at være vís i denne verdens forstand, må han blive en dåre for at blive vís. **19** For denne verdens visdom er dårskab for Gud – der står jo skrevet: »Han fanger de vise i deres snedighed,« **20** og igen:
      *Herren kender de vises tanker,
      han ved, at de er tomme.*
**21** Derfor må ingen være stolt af mennesker. Alt tilhører jo jer, **22** enten det er Paulus eller Apollos eller Kefas, enten det er verden eller liv eller død, enten det er det, som nu er, eller det, som kommer – alt tilhører jer. **23** Men I tilhører Kristus, og Kristus Gud.

### 1 Kor 4

#### Apostlenes tjeneste

**1** Sådan skal man betragte os: som Kristi tjenere og som forvaltere af Guds hemmeligheder; **2** her kræves det så af forvaltere, at de findes tro. **3** Men mig er det ligegyldigt, om jeg bliver bedømt af jer eller af nogen menneskelig domstol, ja, jeg bedømmer ikke engang mig selv; **4** for jeg er mig ikke noget bevidst, men dermed er jeg ikke frikendt. Den, der bedømmer mig, er Herren. **5** Fæld derfor ikke dom før tiden, før Herren kommer! Han skal bringe for lyset, hvad der er skjult i mørket, og åbenbare, hvad hjerterne vil. Og da skal enhver få sin ros fra Gud.

**6** Brødre, jeg har for jeres skyld anvendt dette om mig selv og Apollos, for at I af os kan lære, hvad der menes med: Hold jer til Skriften! så I ikke bilder jer noget ind til gunst for den ene imod den anden. **7** For hvem giver dig nogen særstilling? Og hvad har du, som du ikke har fået givet? Og når du har fået det, hvorfor er du da stolt, som om du ikke havde fået det givet?

**8** I er allerede mætte! I er allerede rige! I er konger, vi er det ikke! Ja, gid I var konger, så kunne også vi være konger sammen med jer. **9** Mig forekommer det nemlig, at Gud har gjort os apostle til de ringeste, næsten til dødsdømte; vi er blevet et skuespil for verden, for både engle og mennesker. **10** Vi er dårer på grund af Kristus, men I er kloge i Kristus; vi er svage, men I er stærke; I er ansete, men vi er foragtede. **11** Endnu i denne time både sulter og tørster vi, mangler klæder, bliver slået, er hjemløse, **12** og vi arbejder hårdt med vore hænder. Skældes vi ud, velsigner vi; forfølges vi, finder vi os i det; **13** tales der ilde om os, svarer vi med gode ord. Vi er blevet som affald i verden, et udskud i alles øjne indtil nu.

**14** Jeg skriver ikke dette for at gøre jer skamfulde, men for at vejlede jer som mine kære børn. **15** For om I så har i tusindvis af opdragere i Kristus, har I dog ikke mange fædre. For i Kristus Jesus var det mig, der ved evangeliet blev far til jer. **16** Så jeg formaner jer: Efterlign mig!

**17** Derfor har jeg sendt Timotheus til jer, han er mit kære og trofaste barn i Herren; han skal minde jer om mine veje i Kristus Jesus, således som jeg lærer overalt, i enhver menighed. **18** Der er nogle, som er blevet indbildske, fordi de regner med, at jeg nok ikke kommer; **19** men jeg kommer snart til jer, hvis Herren vil, og så får jeg at vide, hvordan det forholder sig med disse indbildske, ikke med deres ord, men med deres kraft. **20** For Guds rige afhænger ikke af ord, men af kraft. **21** Hvad vil I? Skal jeg komme til jer med riset, eller med kærlighed og i mildhedens ånd?

### 1 Kor 5

#### Fordømmelse af utugt i menigheden

**1** Det er almindelig kendt, at der forekommer utugt hos jer, og det af en sådan art, at den ikke engang forekommer hos hedninger, nemlig at en mand lever sammen med sin fars hustru. **2** Og så er I tilmed indbildske! Burde I ikke snarere være fortvivlede, så han, der har gjort dette, fjernes fra jeres midte? **3** Hvad mig angår, så har jeg, personligt fraværende, men åndeligt nærværende, allerede fældet min dom over den skyldige, som om jeg virkelig var til stede: **4** Han skal, når I er forsamlet i vor Herre Jesu navn, og jeg er åndeligt til stede, med vor Herre Jesu kraft **5** overgives til Satan, så det kødelige kan ødelægges, for at ånden kan frelses på Herrens dag.

**6** Jeres stolthed klæder jer ikke. Ved I ikke, at den mindste smule surdej gennemsyrer hele dejen? **7** Rens den gamle surdej ud, for at I kan være en ny dej. I er jo usyret brød, for også vort påskelam er slagtet, Kristus. **8** Lad os derfor fejre festen, ikke med gammel surdej, ikke med en slet og ond surdej, men med rene og sande usyrede brød.

**9** I mit brev skrev jeg til jer, at I ikke må have med utugtige mennesker at gøre. **10** Jeg mente ikke i det hele taget utugtige her i verden eller griske mennesker og røvere eller afgudsdyrkere, for så måtte I jo forlade denne verden. **11** Hvad jeg skrev til jer, var, at I ikke må have med nogen at gøre, der har navn af broder, men lever utugtigt eller er grisk eller er en afgudsdyrker eller en spotter eller en drukkenbolt eller en røver. I må heller ikke spise sammen med sådan en. **12** Er det da min sag at dømme dem, der står udenfor? Er det ikke dem, som er indenfor, I skal dømme? **13** Dem udenfor skal Gud dømme. »I skal udrydde den onde af jeres midte.«

### 1 Kor 6

#### Advarsel mod retssager mellem brødre

**1** Hvordan kan nogen af jer, der har en sag imod en broder, vove at bringe den for retten hos de uretfærdige og ikke hos de hellige? **2** Eller ved I ikke, at de hellige skal dømme verden? Og når verden dømmes af jer, er I så ikke gode nok til at dømme i ubetydelige sager? **3** Ved I ikke, at vi skal dømme engle, for slet ikke at tale om jordiske forhold? **4** Men når I nu har sådanne sager, hvordan kan I så sætte folk, som menigheden foragter, til at være dommere? **5** Det siger jeg til skam for jer. Er der da ingen blandt jer, som har visdom nok til at afgøre sager mellem brødre? **6** I stedet for fører broder sag mod broder, og det for ikke-troende!

**7** Allerede det, at I overhovedet har retssager med hinanden, er et nederlag for jer. Hvorfor finder I jer ikke hellere i uret? Hvorfor lider I ikke hellere tab? **8** I stedet for begår I uret og påfører andre tab, og det endda brødre!

**9** Ved I ikke, at uretfærdige ikke skal arve Guds rige? Far ikke vild! Hverken utugtige eller afgudsdyrkere eller ægteskabsbrydere eller mænd, der ligger i med mænd, **10** eller tyve eller griske mennesker, ingen drukkenbolte, ingen spottere, ingen røvere skal arve Guds rige. **11** Sådan var nogle af jer engang, men I blev vasket rene, I blev helliget, I blev gjort retfærdige ved Herren Jesu Kristi navn og ved vor Guds ånd.

#### Advarsel mod utugt

**12** Alt er tilladt mig, men ikke alt gavner. Alt er tilladt mig, men jeg skal ikke lade noget få magt over mig. **13** Maden er til maven, og maven til maden, og begge dele vil Gud lade forgå. Legemet er ikke til utugt, men er til for Herren, og Herren for legemet, **14** og Gud oprejste Herren og vil oprejse os ved sin kraft. **15** Ved I ikke, at jeres legemer er Kristi lemmer? Skal jeg da gøre Kristi lemmer til en skøges lemmer? Aldeles ikke! **16** Eller ved I ikke, at den, der binder sig til en skøge, er ét legeme med hende? – det hedder jo: »De to skal blive ét kød.« **17** Men den, der binder sig til Herren, er én ånd med ham.

**18** Hold jer fra utugt! Al anden synd, som et menneske begår, er uden for legemet, men den, der lever utugtigt, synder mod sit eget legeme. **19** Eller ved I ikke, at jeres legeme er et tempel for Helligånden, som er i jer, og som I har fra Gud? I tilhører ikke jer selv, **20** for I blev købt dyrt. Ær derfor Gud med jeres legeme!

### 1 Kor 7

#### Om ægteskab og ugift stand

**1** Hvad angår det, I skrev, så er det bedst for en mand ikke at røre en kvinde. **2** Men for at undgå utugt skal enhver mand have sin hustru, og enhver kvinde sin mand. **3** En mand skal give sin hustru, hvad han skylder hende, og en hustru ligeså sin mand. **4** En hustru råder ikke over sit legeme, men det gør hendes mand; ligeså råder heller ikke en mand over sit legeme, men det gør hans hustru. **5** I må ikke unddrage jer hinanden, hvis I da ikke er blevet enige om det for en tid, for at I kan hengive jer til bøn og så komme sammen igen, for at Satan ikke skal friste jer, fordi I ikke kan være afholdende. **6** Men dette siger jeg som en indrømmelse, ikke som en befaling. **7** Jeg ser helst, at alle mennesker er som jeg; men enhver har sin egen nådegave fra Gud, den ene på én måde, den anden på en anden måde.

**8** Til de ugifte og enkerne siger jeg, at det er bedst for dem, hvis de bliver ved med at være som jeg. **9** Men kan de ikke være afholdende, skal de gifte sig; for det er bedre at gifte sig end at brænde af begær.

**10** De gifte byder jeg, dog ikke jeg selv, men Herren, at en kvinde ikke må skille sig fra sin mand **11** – men er hun blevet skilt, skal hun forblive ugift eller også forlige sig med sin mand – og en mand må heller ikke skille sig af med sin hustru.

**12** Til de øvrige siger jeg, ikke Herren: Har en broder en ikke-troende hustru, og hun gerne vil blive boende sammen med ham, skal han ikke skille sig af med hende. **13** Og har en kvinde en ikke-troende mand, og han gerne vil blive boende sammen med hende, skal hun ikke skille sig af med ham. **14** For en ikke-troende mand er helliget ved sin hustru, og en ikke-troende hustru ved broderen; ellers ville jeres børn jo være urene, men nu er de hellige. **15** Men vil den ikke-troende ægtefælle skilles, så lad det ske; en broder eller en søster er ikke bundet i sådanne tilfælde. Til fred har Gud kaldet jer. **16** For hvordan kan du vide, kvinde, om du kan frelse din mand? Eller hvordan kan du vide, mand, om du kan frelse din hustru?

**17** Men enhver skal leve sådan, som Herren har tildelt ham, som Gud har kaldet ham. Sådan bestemmer jeg det i alle menigheder. **18** Var man omskåret, da man blev kaldet, skal man ikke lave om på det, og var man ikke omskåret, skal man ikke lade sig omskære. **19** Om man er omskåret eller ej, betyder ikke noget, men det gør lydighed mod Guds bud. **20** Enhver skal blive i det kald, som han blev kaldet i. **21** Var du træl, da du blev kaldet, så tag dig ikke af det – men har du også mulighed for at blive fri, så benyt dig hellere af det – **22** for den, der blev kaldet til at høre Herren til, mens han var træl, er Herrens frigivne; ligeså er den, der blev kaldet som fri, Kristi træl. **23** I blev købt dyrt. Vær ikke menneskers trælle. **24** Brødre, over for Gud skal enhver blive i det, som han blev kaldet i.

**25** Om de unge piger har jeg ikke noget påbud fra Herren, men giver min mening til kende som en, der af Herrens barmhjertighed fortjener tillid. **26** Og så mener jeg, at det er det bedste på grund af den nød, som vi nu er i, at det er det bedste for et menneske at leve ugift. **27** Er du bundet til en kvinde, skal du ikke søge at blive løst; er du løst, skal du ikke søge at få en hustru; **28** men gifter du dig, har du ikke dermed begået nogen synd, og gifter den unge pige sig, har hun ikke dermed begået nogen synd; dog vil de få besvær i det daglige, og det vil jeg skåne jer for.

**29** Men det siger jeg, brødre: Tiden er knap. Herefter skal de gifte være, som om de ikke var gift, **30** de grædende, som om de ikke græd, de, der glæder sig, som om de ikke glædede sig, de, der køber, som om de ingenting fik, **31** og de, der gør brug af verden, som om de ikke udnyttede den. For denne verden, som den er, går til grunde.

**32** Jeg ser helst, at I er fri for bekymringer. En ugift mand tænker på Herren, hvordan han kan være Herren til behag; **33** men den, der er gift, tænker på verden, hvordan han kan være sin hustru til behag, **34** og er splittet. Og en ugift kvinde eller ung pige tænker på Herren, på at være hellig både i legeme og ånd; men den, der er gift, tænker på verden, hvordan hun kan være sin mand til behag.

**35** Det siger jeg til jeres eget bedste, ikke for at baste og binde jer, men for at I uforstyrret kan leve sømmeligt og holde jer til Herren.

**36** Men synes nogen, at han bringer skam over den unge pige, hvis hun bliver for gammel, og kan det ikke være anderledes, så skal han gøre, som han har besluttet. Dermed begår han ikke nogen synd; så skal de gifte sig. **37** Men den, der står fast ved sit forsæt og ikke ligger under for nogen tvang, men er herre over sin vilje og i sit hjerte har besluttet at lade pigen forblive, hvad hun er, handler rigtigt. **38** Altså, den, der gifter sig med den unge pige, handler rigtigt, og den, der ikke gifter sig, handler bedre.

**39** En kvinde er bundet, så længe hendes mand lever; men dør manden, er hun fri til at gifte sig, med hvem hun vil, blot det sker i Herren. **40** Men hun vil være lykkeligere, hvis hun forbliver ugift – efter min mening, og jeg mener også at have Guds ånd!

### 1 Kor 8

#### Om kød fra offermåltider

**1** Hvad angår det kød, som har været ofret til afguderne, så ved vi, at vi alle har kundskab. Kundskaben gør indbildsk, men kærligheden bygger op. **2** Hvis nogen mener at kende noget, kender han det endnu ikke sådan, som han bør kende det. **3** Men den, der elsker Gud, er kendt af ham.

**4** Hvad angår det at spise kød, som har været ofret til afguderne, så ved vi, at der ikke findes nogen afgud i verden, og at der kun er én Gud. **5** For vel er der såkaldte guder, både i himlen og på jorden – der er jo så mange guder og så mange herrer.
      **6** *Men for os er der kun én Gud, Faderen;
      fra ham er alle ting, og vi til ham.
      Og for os er der kun én Herre, Jesus Kristus;
      ved ham er alle ting, og vi ved ham.*

**7** Men ikke alle har denne kundskab. Der er nogle, der spiser kødet som offerkød, fordi de hidtil har været vant til at dyrke afguderne, og så tilsøles deres samvittighed, skrøbelig som den er. **8** Men mad gør hverken fra eller til over for Gud. Vi opnår ikke noget ved at spise, og vi mister ikke noget ved at lade være. **9** Men se til, at jeres ret til at spise offerkød ikke bringer de svage til fald. **10** For hvis nogen ser dig, som har kundskab, sidde til bords i et afgudstempel, vil så ikke den, der er svag i sin samvittighed, blive tilskyndet til at spise offerkød? **11** Så går jo den, der er svag, til grunde som følge af din kundskab, den broder, som Kristus døde for. **12** Ved på den måde at synde imod brødrene og såre deres skrøbelige samvittighed synder I imod Kristus. **13** Derfor, hvis mad bringer min broder til fald, vil jeg aldrig i evighed spise kød for ikke at bringe min broder til fald.

### 1 Kor 9

#### Om at give afkald på sin ret for evangeliets skyld

**1** Er jeg ikke fri? Er jeg ikke apostel? Har jeg ikke set Jesus, vor Herre? Er I ikke mit værk i Herren? **2** Hvis jeg ikke er apostel for andre, er jeg det i hvert fald for jer. I er jo seglet på mit apostelkald i Herren.

**3** Her er mit forsvar over for dem, der kritiserer mig: **4** Har vi ikke ret til at spise og drikke? **5** Er vi ikke i vor gode ret til at have en søster til hustru og tage hende med os ligesom de andre apostle og Herrens brødre og Kefas? **6** Eller er det kun mig og Barnabas, som ikke har ret til at lade være med at arbejde? **7** Hvem er soldat på egen løn? Hvem planter en vingård og spiser ikke selv af dens frugt? Eller hvem er hyrde for en hjord og drikker ikke af mælken fra hjorden? **8** Er dette noget, jeg selv finder på at sige, eller siger loven det ikke også? **9** Jo, i Moseloven står der skrevet: »Du må ikke binde munden til på en okse, der tærsker.« Er det okserne, Gud tænker på? **10** Siger han det ikke i det hele taget med tanke på os? Jo, med tanke på os er det skrevet, for den, der pløjer, skal pløje med håb, og den, der tærsker, skal gøre det i håb om at få sin del. **11** Når vi har sået de åndelige goder hos jer, er det så for meget, om vi høster materielle goder hos jer? **12** Når andre har ret til at få noget hos jer, har vi det så ikke endnu mere? Alligevel har vi ikke gjort brug af denne ret, men finder os i alt for ikke at lægge hindringer i vejen for evangeliet om Kristus. **13** Ved I ikke, at de, der arbejder i templet, lever af templets indtægter, og at de, der gør tjeneste ved alteret, får deres andel af det, der ofres? **14** På samme måde har Herren bestemt, at de, som forkynder evangeliet, skal leve af evangeliet.

**15** Men jeg har ikke gjort brug af nogen af disse rettigheder, og jeg skriver ikke dette for nu at gøre krav på dem. For jeg vil hellere dø end – denne min stolthed skal ingen tage fra mig! **16** At jeg forkynder evangeliet, giver mig ingen grund til stolthed, for jeg er tvunget til det, og ve mig, hvis jeg ikke forkynder det. **17** For gør jeg det frivilligt, har jeg krav på løn; men gør jeg det, fordi jeg skal, er det et hverv, der er pålagt mig. **18** Hvad er da min løn? At jeg forkynder evangeliet uden udgift for nogen og uden at udnytte den ret, som evangeliet giver mig.

**19** Skønt fri og uafhængig af alle har jeg gjort mig selv til alles tjener for at vinde så mange som muligt. **20** For jøderne er jeg blevet som en jøde for at vinde jøder. For dem, der lever under loven, er jeg blevet som en, der står under loven, for at vinde dem, selv om jeg ikke er under loven. **21** For dem, der er uden lov, er jeg blevet som en, der er uden lov, for at vinde dem, selv om jeg ikke er uden Guds lov, men er under Kristi lov. **22** Jeg er blevet svag for de svage for at vinde de svage. Alt er jeg blevet for alle for i det mindste at frelse nogen. **23** Alt gør jeg for evangeliets skyld for selv at få del i det.

**24** Ved I ikke, at de, der er med i et løb på stadion, alle løber, men kun én får sejrsprisen? Løb sådan, at I vinder den! **25** Men enhver idrætsmand er afholdende i alt – de andre for at få en sejrskrans, der visner, men vi for at få en, der ikke visner. **26** Jeg løber derfor ikke hid og did, og jeg er ikke som en bokser, der slår i luften. **27** Jeg er hård ved min krop og tvinger den til at lystre, for at jeg, der har prædiket for andre, ikke selv skal blive forkastet.

### 1 Kor 10

#### Advarsel mod afgudsdyrkelse og mod at spise offerkød

**1** Det skal I vide, brødre: Vel var vore fædre alle under skyen og gik alle gennem havet **2** og blev alle døbt til Moses i skyen og i havet **3** og spiste alle den samme åndelige mad **4** og drak alle den samme åndelige drik – for de drak af en åndelig klippe, som fulgte med, og den klippe var Kristus – **5** og alligevel fandt Gud ikke behag i ret mange af dem. De blev jo slået ned i ørkenen. **6** Derved blev de advarende eksempler for os, for at vi ikke skal få lyst til det onde, sådan som de fik det. **7** Bliv heller ikke afgudsdyrkere, sådan som nogle af dem blev det – som der står skrevet: »Folket satte sig ned og spiste og drak; og de rejste sig for at danse.« **8** Lad os heller ikke bedrive utugt, sådan som nogle af dem gjorde det, og på én dag blev der dræbt treogtyve tusind. **9** Lad os heller ikke udæske Kristus, sådan som nogle af dem gjorde det, og de blev dræbt af slanger. **10** Giv heller ikke ondt af jer, sådan som nogle af dem gjorde det, og de blev dræbt af dødsenglen. **11** Alt dette skete med dem, for at de skulle være advarende eksempler, og det blev skrevet for at vejlede os, til hvem tidernes ende er nået. **12** Derfor skal den, som tror, at han står, se til, at han ikke falder. **13** De fristelser, der har mødt jer, er kun menneskelige. Og Gud er trofast; han vil ikke tillade, at I fristes over evne, men vil sammen med fristelsen også skabe udvej, så I ikke bukker under.

**14** Hold jer derfor fra afgudsdyrkelse, mine kære! **15** Jeg taler til jer som forstandige mennesker. Døm selv om det, jeg siger. **16** Velsignelsens bæger, som vi velsigner, er det ikke fællesskab med Kristi blod? Brødet, som vi bryder, er det ikke fællesskab med Kristi legeme? **17** Fordi der er ét brød, er vi alle ét legeme, for vi får alle del i det ene brød. **18** Tænk på Israels folk: Har de, som spiser af offeret, ikke fællesskab med alteret?

**19** Hvad vil jeg sige med dette? At det, som ofres til afguder, er noget, eller at afguder er noget? **20** Nej, men at det, der ofres, ofres til dæmoner og ikke til Gud, og jeg vil ikke, at I skal have fællesskab med dæmonerne. **21** I kan ikke drikke både af Herrens bæger og af dæmonernes bæger. I kan ikke have del både i Herrens bord og i dæmonernes bord. **22** Eller skal vi ægge Herren til vrede? Er vi stærkere end han?

**23** Alt er tilladt, men ikke alt gavner. Alt er tilladt, men ikke alt bygger op. **24** Søg ikke det, som er til bedste for jer selv, men det, som er til bedste for andre.

**25** Alt, hvad der sælges på kødtorvet, kan I spise med god samvittighed uden at undersøge, om det er offerkød. **26** For jorden med alt, hvad den rummer, tilhører Herren. **27** Hvis I bliver indbudt af ikke-troende, og I siger ja, kan I med god samvittighed spise alt, hvad der sættes på bordet, uden at undersøge, hvad det er. **28** Men hvis nogen siger til jer: »Det er offerkød,« må I ikke spise det, af hensyn til ham, der sagde det, og for samvittighedens skyld; **29** jeg mener hans samvittighed, ikke jeres egen. For hvorfor skal den frihed, jeg har, dømmes af en andens samvittighed? **30** Hvis jeg deltager med taknemlighed, hvorfor skal jeg så høre ilde for noget, jeg takker for?

**31** Enten I altså spiser eller drikker, eller hvad I end gør, skal I gøre alt til Guds ære. **32** Væk ikke anstød, hverken hos jøder eller grækere eller i Guds menighed. **33** Selv prøver jeg altid at være alle til behag og søger ikke mit eget bedste, men de andres, for at de kan frelses.

### 1 Kor 11

**1** Efterlign mig, ligesom jeg efterligner Kristus!

#### Kvindernes hovedbeklædning ved menighedens sammenkomster

**2** Den ros skal I have, at I husker på mig i alle forhold og holder fast ved de overleveringer, jeg har givet jer.

**3** Men jeg vil have, at I skal vide, at Kristus er hver mands hoved, manden er kvindens hoved, og Kristi hoved er Gud. **4** Enhver mand, der beder eller taler profetisk med noget på hovedet, bringer skam over sit hoved. **5** Men enhver kvinde, der beder eller taler profetisk med utildækket hoved, bringer skam over sit hoved; hun kunne lige så godt have raget håret af. **6** Ja, for hvis en kvinde ikke tildækker sit hoved, kan hun lige så godt lade sig klippe. Men da det nu regnes for en skam, når en kvindes hår er klippet, eller hendes hoved er raget, skal hun have hovedet tildækket. **7** Men en mand behøver ikke at have noget på hovedet, for han er Guds billede og afglans. Men kvinden er mandens afglans. **8** For manden kom ikke fra kvinden, men kvinden fra manden, **9** og manden blev ikke skabt for kvindens skyld, men kvinden for mandens skyld. **10** Derfor må kvinden af hensyn til englene have noget på hovedet som tegn på myndighed. **11** Dog, i Herren er kvinden intet uden manden og manden intet uden kvinden; **12** for ligesom kvinden kom fra manden, bliver manden til ved kvinden; men alt er fra Gud. **13** Døm selv! Sømmer det sig, at en kvinde beder til Gud med utildækket hoved? **14** Lærer ikke naturen selv, at det er vanærende for en mand at have langt hår, **15** mens det er ærefuldt for en kvinde at have langt hår? Hun har jo fået håret som et slør. **16** Der er måske nogen, som har lyst til at strides om dette; men vi har ingen sådan skik, og Guds menigheder heller ikke.

#### Nadveren

**17** Men når jeg giver jer følgende formaning, har jeg ingen ros til jer. Jeres sammenkomster er nemlig ikke til gavn, men til skade. **18** For det første hører jeg, at der er splittelser blandt jer, når I kommer sammen i menigheden, og jeg tror, der er noget om det. **19** Der må jo også være partier hos jer, så man kan se, hvem af jer der er til at stole på! **20** Når I kommer sammen, er det ikke Herrens måltid, I holder, **21** for enhver tager straks for sig af sin egen mad, og én sulter, mens en anden drikker sig beruset. **22** Kan I da ikke spise og drikke hjemme? Eller ringeagter I Guds menighed og bringer skam over dem, der ingenting har? Hvad skal jeg sige til jer? Skal jeg rose jer? Nej, for dette får I ingen ros.

**23** For jeg har modtaget fra Herren og også overleveret til jer, at Herren Jesus i den nat, da han blev forrådt, tog et brød, **24** takkede, brød det og sagde: »Dette er mit legeme, som gives for jer; gør dette til ihukommelse af mig!« **25** Ligeså tog han også bægeret efter måltidet og sagde: »Dette bæger er den nye pagt ved mit blod; gør dette, hver gang I drikker det, til ihukommelse af mig!« **26** For hver gang I spiser dette brød og drikker bægeret, forkynder I Herrens død, indtil han kommer.

**27** Den, der spiser Herrens brød eller drikker hans bæger på en uværdig måde, forsynder sig derfor imod Herrens legeme og blod. **28** Enhver skal prøve sig selv, og så spise af brødet og drikke af bægeret. **29** For den, der spiser og drikker uden at agte på legemet, spiser og drikker sig en dom til. **30** Derfor er der mange syge og svage hos jer, og ikke så få sover hen. **31** Hvis vi agtede på os selv, ville vi ikke blive dømt. **32** Men når vi dømmes af Herren, opdrages vi, for at vi ikke skal blive fordømt sammen med verden.

**33** Altså, mine brødre, når I kommer sammen for at spise, skal I vente på hinanden. **34** Hvis nogen er sulten, kan han spise hjemme, for at jeres sammenkomster ikke skal blive til dom over jer. Resten vil jeg ordne, så snart jeg kommer.

### 1 Kor 12

#### Om Åndens gaver

**1** Om Åndens gaver, brødre, vil jeg ikke holde jer i uvidenhed. **2** I ved, hvordan I viljeløst blev drevet med til de stumme afguder, dengang I var hedninger. **3** Derfor vil jeg gøre jer bekendt med, at ingen, som taler ved Guds ånd, kan sige: Forbandet er Jesus! og ingen kan sige: Jesus er Herre! undtagen ved Helligånden.

**4** Der er forskel på nådegaver, men Ånden er den samme. **5** Der er forskel på tjenester, men Herren er den samme. **6** Der er forskel på kraftige gerninger, men Gud er den samme, som virker alt i alle.

**7** Det, som Ånden åbenbarer, får hver enkelt til fælles gavn. **8** Én får gennem Ånden den gave at meddele visdom, en anden kan ved den samme ånd meddele kundskab. **9** Én får tro ved den samme ånd, en anden nådegaver til at helbrede ved den ene og samme ånd, **10** og igen en anden får kraft til at gøre mægtige gerninger. Én får den gave at tale profetisk, en anden evnen til at bedømme ånder; én får forskellige slags tungetale, en anden evnen til at tolke tungetale. **11** Alt dette virker den ene og samme ånd, der deler ud til hver enkelt, som den selv vil.

**12** For ligesom legemet er en enhed, selv om det har mange lemmer, og alle legemets lemmer, så mange som de er, dog danner ét legeme, sådan er det også med Kristus. **13** For vi er alle blevet døbt med én ånd til at være ét legeme, hvad enten vi er jøder eller grækere, trælle eller frie, og vi har alle fået én ånd at drikke.

**14** Et legeme består heller ikke kun af én del, men af mange. **15** Siger foden: »Jeg er ikke hånd, altså hører jeg ikke til legemet,« er den dog alligevel en del af legemet, **16** og siger øret: »Jeg er ikke øje, altså hører jeg ikke til legemet,« er det dog ligefuldt en del af legemet. **17** Var hele legemet øje, hvad blev der så af hørelsen? Og var det hele hørelse, hvad blev der så af lugtesansen? **18** Gud har nu engang givet hver enkelt del dens plads på legemet, som han ville det. **19** Hvis det hele kun var én legemsdel, hvad blev der så af legemet? **20** Men nu er der mange lemmer, men ét legeme. **21** Øjet kan ikke sige til hånden: »Jeg har ikke brug for dig,« eller hovedet til fødderne: »Jeg har ikke brug for jer.« **22** Tværtimod, de lemmer på legemet, som synes at være de svageste, netop de er nødvendige, **23** og de lemmer, som vi synes er mindre ære værd, dem giver vi desto større ære, og de lemmer, som vi undser os ved, klæder vi med desto større blufærdighed; **24** de andre lemmer har ikke brug for det. Sådan som Gud har sammenføjet legemet, har han givet det, som mangler ære, desto større ære, **25** for at der ikke skulle opstå splid i legemet, men lemmerne være enige og have omsorg for hinanden. **26** Lider én legemsdel, så lider også alle de andre. Bliver én legemsdel hædret, så glæder også alle de andre sig.

**27** I er Kristi legeme og hver især hans lemmer. **28** Og i kirken har Gud sat nogle til at være for det første apostle, for det andet profeter, for det tredje lærere, endvidere nogle med kraft til at gøre mægtige gerninger, endvidere nogle med nådegaver til at helbrede, til at hjælpe, til at lede, til forskellige slags tungetale. **29** Kan alle være apostle? Eller profeter? Eller lærere? Kan alle gøre mægtige gerninger? **30** Har alle nådegaver til at helbrede? Kan alle tale i tunger? Kan alle tolke tungetale? **31** Men stræb efter de største nådegaver!

Og jeg vil også vise jer en langt bedre vej.

### 1 Kor 13

#### Kærligheden

**1** Om jeg så taler med menneskers og engles tunger, men ikke har kærlighed, er jeg et rungende malm og en klingende bjælde. **2** Og om jeg så har profetisk gave og kender alle hemmeligheder og ejer al kundskab og har al tro, så jeg kan flytte bjerge, men ikke har kærlighed, er jeg intet. **3** Og om jeg så uddeler alt, hvad jeg ejer, og giver mit legeme hen til at brændes, men ikke har kærlighed, gavner det mig intet.

**4** Kærligheden er tålmodig, kærligheden er mild, den misunder ikke, kærligheden praler ikke, bilder sig ikke noget ind. **5** Den gør intet usømmeligt, søger ikke sit eget, hidser sig ikke op, bærer ikke nag. **6** Den finder ikke sin glæde i uretten, men glæder sig ved sandheden. **7** Den tåler alt, tror alt, håber alt, udholder alt.

**8** Kærligheden hører aldrig op. Profetiske gaver, de skal forgå; tungetale, den skal forstumme; og kundskab, den skal forgå. **9** For vi erkender stykkevis, og vi profeterer stykkevis, **10** men når det fuldkomne kommer, skal det stykkevise forgå. **11** Da jeg var barn, talte jeg som et barn, forstod jeg som et barn, tænkte jeg som et barn. Men da jeg blev voksen, aflagde jeg det barnlige. **12** Endnu ser vi i et spejl, i en gåde, men da skal vi se ansigt til ansigt. Nu erkender jeg stykkevis, men da skal jeg kende fuldt ud, ligesom jeg selv er kendt fuldt ud.

**13** Så bliver da tro, håb, kærlighed, disse tre. Men størst af dem er kærligheden.

### 1 Kor 14

#### Profetisk tale og tungetale

**1** Jag efter kærligheden, og stræb efter åndsgaverne, men især efter at tale profetisk. **2** For den, der taler i tunger, taler ikke til mennesker, men til Gud; ingen forstår ham jo, det, han taler ved Ånden, er hemmeligheder. **3** Men den, der taler profetisk, taler til mennesker, til opbyggelse, formaning og trøst. **4** Den, der taler i tunger, opbygger sig selv, men den, der taler profetisk, opbygger menigheden. **5** Jeg ser gerne, at I alle taler i tunger, men hellere, at I taler profetisk. For den, der taler profetisk, er større end den, der taler i tunger, hvis han da ikke tolker det, han siger, så at menigheden kan blive opbygget.

**6** Hvis jeg nu kommer og taler i tunger til jer, brødre, hvad gavn har I så af det, hvis jeg ikke også giver jer åbenbaring, kundskab, profeti eller belæring? **7** Sådan er det også med livløse ting, der frembringer lyd, en fløjte eller en harpe: Hvis der ikke er forskel på tonerne, hvordan kan man så opfatte det, der fløjtes eller spilles? **8** Og hvis trompeten giver en uklar lyd, hvem vil så ruste sig til kamp? **9** Sådan er det også med jer: Hvis I ikke bruger tungen til at tale tydeligt, hvordan kan man så forstå, hvad der bliver sagt? Så snakker I jo bare ud i luften. **10** Der er så og så mange slags sprog i verden, og intet sprog er stumt; **11** men kan jeg ikke sproget, vil jeg stå som en fremmed for den, der taler det, og han som en fremmed for mig. **12** Sådan er det også med jer: Når I lægger så stor vægt på åndsgaver, så søg at blive rige på gaver, som tjener til at opbygge menigheden.

**13** Derfor skal den, der taler i tunger, bede om at kunne tolke det, han siger. **14** For hvis jeg taler i tunger under min bøn, er det ganske vist min ånd, der beder, men min forstand er uden frugt. **15** Hvad da? Jeg vil bede med ånden, men jeg vil også bede med forstanden; jeg vil lovsynge med ånden, men jeg vil også lovsynge med forstanden. **16** For når du lovpriser med ånden, hvordan skal så den, der ikke er fortrolig hermed, kunne sige amen til din takkebøn? Han forstår jo ikke, hvad du siger. **17** Nok er din takkebøn god, men den anden opbygges ikke. **18** Jeg takker Gud for, at jeg taler mere i tunger end nogen af jer. **19** Men i menigheden vil jeg hellere tale fem ord med min forstand og lære andre noget, end tusindvis af ord i tunger.

**20** Brødre, vær ikke børn i klogskab! I ondskab skal I være små, men voksne i klogskab. **21** I loven står der skrevet:
      *Ved folk med fremmede sprog
      og ved fremmedes læber
      vil jeg tale til dette folk,
      og selv da vil de ikke høre på mig,
      siger Herren.*
**22** Derfor er tungetale et tegn, ikke for de troende, men for de ikke-troende. Og profetisk tale er ikke for de ikke-troende, men for de troende. **23** Hvis nu hele menigheden kommer sammen, og alle taler i tunger, og der så kommer nogle udenforstående eller nogle ikke-troende ind, vil de så ikke sige, at I er vanvittige? **24** Men hvis alle taler profetisk, og der kommer en ikke-troende eller en udenforstående ind, så ser han sig afsløret af alle, bedømt af alle; **25** det åbenbares, hvad der er skjult i hans hjerte, og så vil han falde på sit ansigt, tilbede Gud og udbryde: Gud er virkelig hos jer.

#### Ordning for menighedens sammenkomster

**26** Hvad da, brødre? Når I kommer sammen, har den ene en salme, en anden en belæring, én har en åbenbaring, én har tungetale, en anden har tolkningen. Alting skal være til opbyggelse. **27** Hvis nogen taler i tunger, så to eller højst tre, og én ad gangen, og der skal være én til at tolke det. **28** Hvis der ikke er nogen til at tolke det, skal den, der kan tale i tunger, tie stille i menigheden. Han kan tale til sig selv og til Gud! **29** To eller tre kan tale profetisk, og de andre skal bedømme, hvad de siger. **30** Men får en anden, som sidder der, en åbenbaring, skal den første tie stille, **31** for I kan alle komme til at tale profetisk, men én ad gangen; så kan alle belæres og alle formanes. **32** Profeters ånder underordner sig under profeter, **33** for Gud er ikke forvirringens, men fredens Gud.

Som i alle de helliges menigheder **34** skal kvinderne tie stille i menighederne. De må ikke tale, men skal underordne sig, sådan som loven også siger. **35** Men hvis de vil have noget at vide, skal de spørge deres mænd hjemme, for det sømmer sig ikke for en kvinde at tale i menigheden. **36** Eller er det fra jer, Guds ord er udgået, eller er det kun jer, det er nået til?

**37** Hvis nogen mener, at han er profet eller har en åndsgave, skal han vide, at det, jeg skriver til jer, er et bud fra Herren. **38** Hvis en ikke anerkender det, bliver han ikke selv anerkendt.

**39** Altså, mine brødre, I skal stræbe efter at tale profetisk, og I må ikke hindre nogen i at tale i tunger. **40** Men alt skal gå sømmeligt og ordentligt til.

### 1 Kor 15

#### Kristi opstandelse

**1** Brødre, jeg vil gøre jer bekendt med det evangelium, som jeg har forkyndt jer, det som I også har taget imod, som I også står i, **2** og som I også frelses ved, hvis I da holder fast ved det ord, hvormed jeg forkyndte jer det – ellers var det til ingen nytte, I kom til tro.

**3** Jeg overleverede jer nemlig først og fremmest, hvad jeg også selv har modtaget: at Kristus døde for vore synder efter Skrifterne, **4** at han blev begravet, at han opstod på den tredje dag efter Skrifterne, **5** og at han blev set af Kefas og dernæst af de tolv. **6** Dernæst blev han set af over fem hundrede brødre på én gang, de fleste af dem er endnu i live, men nogle er sovet hen. **7** Dernæst blev han set af Jakob, siden af alle apostlene. **8** Men sidst af alle blev han også set af et misfoster som mig; **9** for jeg er den ringeste af apostlene, ikke værdig til at kaldes apostel, fordi jeg har forfulgt Guds kirke. **10** Men af Guds nåde er jeg, hvad jeg er, og hans nåde imod mig har ikke været forgæves; jeg har arbejdet mere end nogen af dem, det vil sige ikke jeg, men Guds nåde, som har været med mig. **11** Men hvad enten det nu er mig eller de andre: Sådan prædiker vi, og sådan kom I til tro.

#### De dødes opstandelse

**12** Men når det prædikes, at Kristus er opstået fra de døde, hvordan kan så nogle af jer sige, at der ikke findes nogen opstandelse fra de døde? **13** Hvis der ikke findes nogen opstandelse fra de døde, er Kristus heller ikke opstået; **14** men er Kristus ikke opstået, er vores prædiken tom, og jeres tro er også tom. **15** Vi kommer så også til at stå som falske vidner om Gud, fordi vi har vidnet imod Gud, at han har oprejst Kristus, som han altså ikke har oprejst, hvis døde ikke opstår. **16** For hvis døde ikke opstår, er Kristus heller ikke opstået; **17** men er Kristus ikke opstået, er jeres tro forgæves, så er I stadig i jeres synder, **18** og så er også de, som er sovet hen i Kristus, gået fortabt. **19** Har vi alene i dette liv sat vort håb til Kristus, er vi de ynkværdigste af alle mennesker.

**20** Men nu er Kristus opstået fra de døde som førstegrøden af dem, der er sovet hen. **21** Fordi døden kom ved et menneske, er også de dødes opstandelse kommet ved et menneske. **22** For ligesom alle dør med Adam, skal også alle gøres levende med Kristus. **23** Men hver til sin tid: Kristus som førstegrøden, dernæst, når han kommer, de, som hører Kristus til. **24** Derefter kommer enden, når han har tilintetgjort al magt og myndighed og kraft og overgiver Riget til Gud Fader. **25** For Kristus skal være konge, indtil Gud får lagt alle fjender under hans fødder; **26** som den sidste fjende tilintetgøres døden, **27** for »alt har han lagt under hans fødder« – og når det hedder, at alt er underlagt, er det klart, at undtaget er Gud, der har lagt alt under ham. **28** Og når så alt er underlagt ham, skal også Sønnen selv underlægge sig under ham, som har lagt alt under ham, for at Gud kan være alt i alle.

**29** Hvad skal det ellers til for, at nogle lader sig døbe for de døde? Hvis døde overhovedet ikke opstår, hvorfor så lade sig døbe for dem? **30** Og hvorfor udsætter vi os for fare hvert øjeblik? **31** Ja, brødre, så sandt I er min stolthed i Kristus Jesus, vor Herre: Hver dag dør jeg. **32** Og hvis det kun var med et menneskeligt håb, jeg kæmpede med vilde dyr i Efesos, hvad gavnede det mig så? Hvis døde ikke opstår, så lad os æde og drikke, for i morgen skal vi dø! **33** Far ikke vild! Slet omgang fordærver gode sæder. **34** Bliv for alvor ædru, og synd ikke! Der er folk, som ikke vil vide noget om Gud. Jeg siger dette til skam for jer.

**35** Men nogen vil spørge: Hvordan opstår de døde, og hvad slags legeme får de? **36** Tåbe! Det, du sår, får ikke liv, hvis ikke det dør. **37** Og det, du sår, er ikke den plante, der kommer op, men et nøgent korn, enten af hvede eller af en anden slags. **38** Men Gud giver det den skikkelse, han vil, og hver slags korn sin skikkelse. **39** Ikke alt kød er ens, men det er forskelligt for mennesker, kvæg, fugle og fisk. **40** Der findes både himmelske legemer og jordiske legemer; men de himmelske har én slags glans, de jordiske en anden. **41** Solen og månen og stjernerne har hver sin glans, og stjerne adskiller sig fra stjerne i glans.

**42** Således er det også med de dødes opstandelse. Hvad der bliver sået i forgængelighed, opstår i uforgængelighed. **43** Hvad der bliver sået i vanære, opstår i herlighed. Hvad der bliver sået i svaghed, opstår i kraft. **44** Der bliver sået et sjæleligt legeme, der opstår et åndeligt legeme. Når der findes et sjæleligt legeme, findes der også et åndeligt legeme. **45** Således står der også skrevet: »Det første menneske, Adam, blev en levende sjæl,« den sidste Adam blev en ånd, der gør levende. **46** Men det åndelige legeme er ikke det første, det er det sjælelige, dernæst kommer det åndelige. **47** Det første menneske var af jord, jordisk, det andet menneske er fra himlen. **48** Som det jordiske menneske var, sådan er også de jordiske, og som det himmelske menneske er, sådan skal også de himmelske blive. **49** Og ligesom vi har båret det jordiske menneskes billede, skal vi også bære det himmelske menneskes billede.

**50** Men det siger jeg jer, brødre: Kød og blod kan ikke arve Guds rige, og det forgængelige arver ikke det uforgængelige. **51** Se, jeg siger jer en hemmelighed: Vi skal ikke alle sove hen, men vi skal alle forvandles, **52** i ét nu, på et øjeblik, ved den sidste basun; for basunen skal lyde, og de døde skal opstå som uforgængelige, og vi skal forvandles. **53** For dette forgængelige skal iklædes uforgængelighed, og dette dødelige skal iklædes udødelighed. **54** Og når dette forgængelige har iklædt sig uforgængelighed og dette dødelige iklædt sig udødelighed, da vil det ord, der er skrevet, være opfyldt:
      *Døden er opslugt og besejret.*
      **55** *Død, hvor er din sejr?
      Død, hvor er din brod?*
**56** Dødens brod er synden, og syndens kraft er loven. **57** Men Gud ske tak, som giver os sejren ved vor Herre Jesus Kristus!

**58** Derfor, mine kære brødre, stå urokkeligt fast, og giv jer helt hen i arbejdet for Herren. I ved jo, at jeres slid ikke er spildt i Herren.

### 1 Kor 16

#### Om indsamlingen til Jerusalem

**1** Hvad angår indsamlingen til de hellige, så skal også I gøre sådan, som jeg har forordnet det for menighederne i Galatien. **2** Den første dag i ugen skal I hver især samle sammen og lægge så meget til side, som han har råd til, så der ikke først skal foretages indsamlinger, når jeg er kommet. **3** Når jeg kommer, vil jeg give dem, I udpeger, breve med og sende dem til Jerusalem med jeres gave; **4** hvis det er det værd, at også jeg rejser, kan de rejse sammen med mig.

#### Rejseplaner

**5** Jeg kommer til jer, når jeg er rejst gennem Makedonien. Makedonien rejser jeg nemlig kun igennem, **6** men hos jer vil jeg nok blive en tid, måske vinteren over; så kan I hjælpe mig videre, hvor jeg så rejser hen. **7** For jeg vil ikke kun besøge jer i forbifarten nu, men håber at kunne blive en tid hos jer, om Herren vil. **8** Men jeg bliver i Efesos indtil pinse, **9** for her er der åbne døre og rige muligheder for mig, og der er mange modstandere.

**10** Når Timotheus kommer, så sørg for, at han kan være tryg hos jer, for han udfører et arbejde for Herren ligesom jeg selv; **11** ingen må derfor ringeagte ham. Hjælp ham videre i fred, så han kan komme til mig; for jeg venter ham sammen med brødrene. **12** Hvad angår vor broder Apollos, så har jeg indtrængende opfordret ham til at besøge jer sammen med brødrene, men han var slet ikke til sinds at rejse nu; men han kommer, når han får tid.

#### Formaninger og hilsner

**13** Vær vågne, stå fast i troen, vær mandige og stærke! **14** Alting hos jer skal ske i kærlighed.

**15** Men jeg formaner jer, brødre: I ved, at Stefanas og hans hus er Akajas førstegrøde og har viet sig til tjenesten for de hellige. **16** Også I skal underordne jer under sådanne mennesker og under enhver, der er med i arbejdet og slider i det. **17** Jeg er glad for, at Stefanas, Fortunatus og Akaikos kom. For de har udfyldt savnet af jer **18** og har beroliget både mig og jer. Sådanne mennesker skal I skønne på.

**19** Hilsen fra provinsen Asiens menigheder. Mange hilsner i Herrens navn fra Akvila og Priska og menigheden i deres hus. **20** Hilsen fra alle brødrene. Hils hinanden med helligt kys!

**21** Hilsen fra Paulus med min egen hånd. **22** Hvis nogen ikke elsker Herren, være han forbandet! Marana ta! **23** Herren Jesu nåde være med jer! **24** Min kærlighed er med jer alle i Kristus Jesus.


## Andet Korintherbrev

### 2 Kor 1

**1** Fra Paulus, Kristi Jesu apostel ved Guds vilje, og vor broder Timotheus.

Til Guds menighed i Korinth og alle de hellige i hele Akaja.

**2** Nåde være med jer og fred fra Gud, vor Fader, og Herren Jesus Kristus!

#### Lovprisning af Gud for hans trøst

**3** Lovet være Gud, vor Herre Jesu Kristi fader, barmhjertighedens fader og al trøsts Gud, **4** som trøster os i al vor trængsel, så vi kan trøste alle dem, der er i trængsel, med den trøst, vi selv trøstes med af Gud. **5** For ligesom Kristi lidelser i rigt mål kommer til os, således kommer også den trøst, som Kristus giver, i rigt mål til os. **6** Er vi i trængsler, er det, for at I kan trøstes og frelses; får vi trøst, er det, for at I kan blive trøstet og være udholdende i de samme lidelser, som også vi udsættes for. **7** Og det håb, vi har for jer, er fast, fordi vi ved, at ligesom I har del i lidelserne, således har I det også i trøsten.

**8** Om den trængsel, som ramte os i provinsen Asien, vil vi have, at I skal vide dette, brødre: Den var så tung, at det var langt mere, end vi kunne bære, så vi endog opgav håbet om at bevare livet. **9** Ja, vi havde fældet dødsdommen over os selv, for at vi ikke længere skulle stole på os selv, men på Gud, som oprejser de døde. **10** Ham var det, som friede os og vil fri os fra en så overhængende livsfare, og vi har det håb til ham, at han også i fremtiden vil fri os, **11** når også I hjælper til med forbøn for os, så at der lyder tak for os fra mange læber for den nådegave, vi fik gennem så mange.

#### Det aflyste besøg i Korinth

**12** For én ting kan vi være stolte af og sige med god samvittighed: Vi har her i verden, og især hos jer, levet oprigtigt og renfærdigt for Gud, ikke med verdslig visdom, men af Guds nåde. **13** Vi skriver ikke andet til jer, end hvad I kan læse jer til og forstå, og jeg håber, at I vil forstå det helt, **14** siden I jo har forstået os nogenlunde. For det er os, I kan være stolte af, ligesom vi kan være stolte af jer på vor Herre Jesu dag.

**15** Det var i tillid hertil, at jeg tidligere ville besøge jer, for at I kunne få den nåde for anden gang, **16** og fra jer ville jeg rejse videre til Makedonien, fra Makedonien igen komme tilbage til jer og af jer hjælpes videre til Judæa. **17** Når jeg ville det, mon det så var en letsindig beslutning, eller træffer jeg mine beslutninger af rent selviske grunde, så at jeg snart siger ja, snart siger nej? **18** Så sandt Gud er trofast, er vor tale til jer ikke både ja og nej! **19** For Guds søn, Jesus Kristus, som vi – jeg og Silvanus og Timotheus – har prædiket hos jer, var ikke både ja og nej, men i ham er der kun sagt ja; **20** for alle Guds løfter har fået deres ja i ham. Derfor siger vi også ved ham vort amen, Gud til ære. **21** Og den, som knytter både os og jer fast til Kristus, og som salvede os, er Gud, **22** der også beseglede os og gav os Ånden som pant i vore hjerter.

**23** Jeg kalder Gud til vidne og sværger ved mit liv: Det var for at skåne jer, at jeg alligevel ikke kom til Korinth. **24** Vi er ikke herrer over jeres tro, men medarbejdere på jeres glæde; I står jo allerede i troen.

### 2 Kor 2

#### Brevet skrevet under tårer

**1** Jeg havde besluttet ikke at komme tilbage og gøre jer bedrøvede. **2** For hvis jeg gør jer bedrøvede, hvem anden skulle så kunne gøre mig glad end den, der er gjort bedrøvet af mig? **3** Og netop derfor skrev jeg, for at de, der burde gøre mig glad, ikke skulle gøre mig bedrøvet, når jeg kom; og jeg gjorde det i den tillid til jer alle, at min glæde også er jeres. **4** I stor nød og med beklemt hjerte skrev jeg til jer under mange tårer – ikke for at I skulle blive bedrøvede, men for at I skulle vide, hvilken kærlighed jeg har især til jer.

**5** Hvis en har bedrøvet nogen, er det ikke mig, han har bedrøvet, men – for ikke at sige for meget – omtrent jer alle. **6** Men det er nok med den straf, han har fået af flertallet, **7** så at I tværtimod snarere skal tilgive ham og trøste ham, for at han ikke skal blive opslugt af en endnu større bedrøvelse. **8** Derfor beder jeg jer om over for ham at lade kærligheden råde. **9** Det var jo også derfor, jeg skrev: for at se, om I kunne stå jeres prøve, om I var lydige i alt. **10** Og den, I tilgiver, tilgiver jeg også. For hvad jeg har tilgivet – hvis jeg har haft noget at tilgive – har jeg for jeres skyld tilgivet for Kristi ansigt, **11** for at vi ikke skal bedrages af Satan; vi ved jo, hvad han har i sinde.

#### I Kristi triumftog

**12** Men da jeg kom til Troas med evangeliet om Kristus, og der var åbne døre for mig i Herren, **13** fik jeg ikke ro på mig, for jeg fandt ikke min broder Titus. Så tog jeg afsked med dem og drog til Makedonien.

**14** Men Gud ske tak, som altid fører os med i Kristi triumftog og overalt lader os udsprede kundskaben om ham som en duft. **15** For vi er Kristi vellugt for Gud blandt dem, der frelses, og blandt dem, der fortabes **16** – for dem, der fortabes, en duft af død til død, for dem, der frelses, en duft af liv til liv. Og hvem duer til det? **17** Vi driver jo ikke som alle de andre handel med Guds ord, men taler renfærdigt på Guds vegne, for Guds ansigt i Kristus.

### 2 Kor 3

#### Den gamle og den nye pagts tjeneste

**1** Begynder vi nu igen at anbefale os selv, eller har vi som visse andre brug for anbefalingsbreve til eller fra jer? **2** Nej, I er selv det brev, der står skrevet i vore hjerter, og som kendes og læses af alle mennesker, **3** så det er klart, at I er et Kristus-brev, der er blevet til ved vores tjeneste, ikke skrevet med blæk, men med den levende Guds ånd, ikke på tavler af sten, men i hjerter, på tavler af kød og blod.

**4** En sådan tillid har vi til Gud ved Kristus. **5** Ikke at vi af os selv duer til at udtænke noget, som kom det fra os selv; at vi duer til noget, skyldes Gud, **6** som også har gjort os duelige til at være tjenere for en ny pagt, ikke bogstavens, men Åndens; for bogstaven slår ihjel, men Ånden gør levende.

**7** Men når dødens tjeneste, indhugget i sten med bogstaver, havde sin herlighed, så at Israels børn ikke kunne se på Moses' ansigt på grund af hans ansigts stråleglans, der dog forsvandt, **8** hvor meget mere vil så ikke Åndens tjeneste have sin herlighed. **9** Når den tjeneste, der fører til fordømmelse, havde sin herlighed, så er den tjeneste, der fører til retfærdighed, langt mere rig på herlighed. **10** Det, der var herligt, har jo i dette tilfælde ingen herlighed sammenlignet med den alt overvældende herlighed. **11** For når det, der forsvandt, havde sin herlighed, så skal det, der bliver ved med at bestå, have endnu større herlighed.

**12** Et sådant håb har vi og går derfor åbent til værks **13** og gør ikke som Moses, der lagde et slør over sit ansigt, for at Israels børn ikke skulle se, at det, der forsvandt, hørte op. **14** Dog forhærdedes deres tanker, for indtil den dag i dag bliver det samme slør ved med at ligge over oplæsningen af den gamle pagt uden at tages bort, for det fjernes først i Kristus. **15** Ja, lige til i dag ligger der et slør over deres hjerte, når Moses læses op. **16** »Men hver gang én vender om til Herren, tages sløret bort« **17** – »Herren« er Ånden, og hvor Herrens ånd er, dér er der frihed. **18** Og alle vi, som med utilsløret ansigt i et spejl skuer Herrens herlighed, forvandles efter det billede, vi skuer, fra herlighed til herlighed, sådan som det sker ved den Herre, som Ånden er.

### 2 Kor 4

#### Skatten i lerkar

**1** Derfor bliver vi ikke modløse i den tjeneste, som vi har fået af barmhjertighed. **2** Vi har sagt nej til det skjulte og skændige og går ikke frem med snedighed og forfalsker heller ikke Guds ord, men bringer sandheden for dagen og anbefaler således os selv til ethvert menneskes samvittighed, for Guds øjne. **3** Og er vort evangelium tilhyllet, er det kun tilhyllet for dem, der fortabes, **4** for dem, der ikke tror; deres tanker har denne verdens gud blindet, så de ikke ser lyset, der stråler fra evangeliet om Kristi herlighed, Kristus, som er Guds billede. **5** For vi prædiker ikke os selv, men Jesus Kristus som Herren og os selv som jeres tjenere for Jesu skyld. **6** Thi Gud, der sagde: »Af mørke skal lys skinne frem,« han har ladet det skinne i vore hjerter til oplysning og til kundskab om Guds herlighed på Jesu Kristi ansigt.

**7** Men denne skat har vi i lerkar, for at den overvældende kraft skal være Guds og ikke vores. **8** I alt er vi trængt, men ikke stængt inde. Vi er tvivlrådige, men ikke fortvivlede. **9** Vi forfølges, men lades ikke i stikken. Vi slås til jorden, men går ikke til grunde. **10** Altid bærer vi den død, Jesus led, med i legemet, for at også Jesu liv kan komme til syne i vort legeme. **11** Altid overgives vi midt i livet til døden for Jesu skyld, for at også Jesu liv kan komme til syne i vores dødelige krop. **12** Derfor virker døden i os, men livet i jer.

**13** Da vi har den troens ånd, der står skrevet om: »Jeg troede, derfor talte jeg,« så tror vi, og derfor taler vi også. **14** For vi ved, at han, der oprejste Herren Jesus, også vil oprejse os sammen med Jesus og lade os stå frem sammen med jer. **15** Alting sker for jeres skyld, for at nåden kan nå til flere og flere og dermed forøge taksigelsen til Guds ære.

**16** Derfor bliver vi ikke modløse, for selv om vort ydre menneske går til grunde, fornyes dog vort indre menneske dag for dag. **17** For vore lette trængsler her i tiden bringer os i overmål en evig vægt af herlighed, **18** for vi ser ikke på det synlige, men på det usynlige; det synlige varer jo kun en tid, det usynlige evigt.

### 2 Kor 5

#### Længslen efter at være hjemme hos Herren

**1** Vi ved nemlig, at hvis det telt, som er vort hus på jorden, brydes ned, så har vi en bygning fra Gud, et hus, der ikke er bygget med hænder, men er evigt, i himlene. **2** For mens vi er her, sukker vi af længsel efter at iklædes den bolig, vi har fra himlen **3** – så sandt vi da ikke skal stå nøgne, når vi er klædt af. **4** For mens vi bor i teltet, sukker vi besværede, fordi vi ikke vil klædes af, men klædes på, så det dødelige bliver opslugt af livet. **5** Og den, som har sat os i stand til det, er Gud, der gav os Ånden som pant.

**6** Så er vi da altid ved godt mod, og vi er det, selv om vi ved, at vi ikke kan være hjemme hos Herren, så længe vi har hjemme i legemet **7** – for vi lever i tro, ikke i det, som kan ses. **8** Men vi er ved godt mod og vil hellere bryde op fra legemet og have hjemme hos Herren. **9** Derfor sætter vi en ære i at være ham til behag, hvad enten vi er hjemme hos ham eller ej. **10** For vi skal alle fremstilles for Kristi domstol, for at enhver kan få igen for det, han har gjort her i livet, hvad enten det er godt eller ondt.

#### Forligelsens tjeneste

**11** Da vi nu ved, hvad det er at frygte Herren, søger vi at overbevise mennesker, men vort liv ligger åbent for Gud, og jeg håber, at det også ligger åbent for jer, så I kan kende det. **12** Vi vil ikke igen anbefale os selv over for jer, men give jer anledning til at være stolte af os, så I kan have noget at stille op imod dem, der sætter deres stolthed i det ydre og ikke i hjertet. **13** For var vi ude af os selv, var det for Gud, og er vi besindige, er det for jer. **14** Thi Kristi kærlighed tvinger os, fordi vi har sluttet, at når én er død for alle, er de alle døde. **15** Og han døde for alle, for at de, der lever, ikke længere skal leve for sig selv, men for ham, der døde og opstod for dem.

**16** Altså kender vi fra nu af ingen rent menneskeligt. Og selv om vi har kendt Kristus rent menneskeligt, så gør vi det nu ikke længere. **17** Altså: Er nogen i Kristus, er han en ny skabning. Det gamle er forbi, se, noget nyt er blevet til! **18** Men alt dette skyldes Gud, som forligte os med sig selv ved Kristus og gav os forligelsens tjeneste, **19** for det var Gud, der i Kristus forligte verden med sig selv og ikke tilregnede dem deres overtrædelser, men betroede os ordet om forligelsen. **20** Så er vi altså udsendinge i Kristi sted, idet Gud så at sige formaner gennem os. Vi beder på Kristi vegne: Lad jer forlige med Gud! **21** Ham, der ikke kendte til synd, har han gjort til synd for os, for at vi kunne blive Guds retfærdighed i ham.

### 2 Kor 6

**1** Som hans medarbejdere formaner vi jer da til ikke forgæves at have taget imod Guds nåde. **2** Det hedder jo:
      *I nådens tid bønhører jeg dig;
      på frelsens dag hjælper jeg dig.*
Se, nu er det den nåderige tid, se, nu er det frelsens dag! **3** Vi volder ikke anstød med noget som helst, for at tjenesten ikke skal komme i vanry, **4** men anbefaler os selv som Guds tjenere på alle måder: ved stor udholdenhed under trængsler, nød, angst, **5** pinsler, fængsel, uro, møje og besvær, søvnløse nætter og sult, **6** ved retsindighed, kundskab, tålmodighed, mildhed, ved Helligånden og ved oprigtig kærlighed, **7** ved sandfærdig tale, ved Guds kraft, ved at bruge retfærdighedens våben til angreb og forsvar, **8** under ære og vanære, under spot og lovord, som vildledere og dog sandfærdige, **9** som ukendte og dog velkendte, som døende, og se, vi lever, som tugtede, men ikke pint til døde, **10** som bedrøvede, dog altid glade, som fattige, der dog gør mange rige, som de, der intet har og dog ejer alt.

**11** Vi har taget bladet fra munden over for jer, korinthere, vi har åbnet vort hjerte; **12** der er ikke trangt hos os, men der er trangt i jeres hjerter. **13** Nu skal I gøre gengæld – jeg taler til jer som mine børn – og også åbne jer for os.

#### De troende og de vantro

**14** Træk ikke på samme hammel som de vantro! For hvad har retfærdighed med lovløshed at gøre, eller hvad har lys til fælles med mørke? **15** Hvordan kan Kristus og Beliar stemme overens, eller hvordan kan en troende have lod og del med en vantro? **16** Hvilken sammenhæng er der mellem Guds tempel og afguderne? For det er os, der er den levende Guds tempel, som Gud også har sagt: »Jeg vil bo og vandre midt iblandt dem; jeg vil være deres Gud, og de skal være mit folk.« **17** Derfor: »Drag bort fra dem, og skil jer ud, siger Herren, og rør ikke ved noget urent! Så vil jeg tage imod jer, **18** og jeg vil være jeres fader, og I skal være mine sønner og døtre, siger Herren den Almægtige.«

### 2 Kor 7

#### Glæde og trøst fra menigheden i Korinth

**1** Da vi nu har disse løfter, mine kære, skal vi rense os selv for alt snavs på krop og ånd og være hellige i gudsfrygt.

**2** Giv os plads i jeres hjerter! Ingen har vi gjort uret, ingen har vi skadet, ingen har vi udbyttet. **3** Jeg siger det ikke for at fordømme jer, for jeg har jo lige sagt, at I er i vore hjerter, så vi dør sammen og lever sammen. **4** Jeg kan tale ligeud til jer; jeg kan være stolt af jer. Jeg er fuld af fortrøstning, overvældet af glæde midt i al vores trængsel.

**5** For da vi kom til Makedonien, fandt vi ingen ro, men var i alle måder trængt: udefra af strid, indefra af frygt. **6** Men Gud, der trøster de fortrykte, trøstede os, ved at Titus kom, **7** og ikke alene ved at han kom, men også ved den trøst, han havde fundet hos jer; han fortalte os om jeres længsel, om jeres fortvivlelse, om jeres iver for mig, så at jeg blev endnu mere glad.

**8** For selv om jeg har voldt jer bedrøvelse med mit brev, fortryder jeg det ikke. Og selv om jeg også havde fortrudt det – jeg ser jo, at brevet, om så kun for en tid, gjorde jer bedrøvede – **9** er jeg nu glad, ikke fordi I blev bedrøvede, men fordi I blev bedrøvede til omvendelse. Jeres bedrøvelse var nemlig efter Guds vilje, så I altså ikke har lidt skade af os. **10** For bedrøvelse efter Guds vilje virker omvendelse til frelse, som ikke fortrydes, men bedrøvelse i verdens forstand virker død. **11** Og se, netop bedrøvelsen efter Guds vilje – hvor stor beslutsomhed, ja undskyldning, ja harme, ja frygt, ja længsel, ja iver, ja afstraffelse har den ikke virket hos jer! På alle måder har I vist jer rene i den sag. **12** Så når jeg skrev til jer, var det ikke på grund af ham, der gjorde uret, eller på grund af ham, som led uret, men for at det skulle blive klart, hvor beslutsomme I var på vore vegne over for Gud. **13** Derfor blev vi trøstet.

Ud over den trøst, vi fik, blev vi endnu mere glade over Titus' glæde. Han er blevet beroliget af jer alle. **14** For når jeg har været stolt af jer over for ham, er jeg ikke blevet gjort til skamme, men ligesom vi har talt sandt til jer om alt, er også vores stolte omtale af jer over for Titus blevet til sandhed; **15** og især drages hans hjerte mod jer, når han husker på, hvor lydige I alle var, og hvordan I tog imod ham med frygt og bæven. **16** Jeg er glad for, at jeg kan stole på jer i ét og alt.

### 2 Kor 8

#### Indsamlingen til Jerusalem

**1** Brødre, vi vil gøre jer bekendt med den nåde, Gud har vist menighederne i Makedonien: **2** Under stor prøvelse og trængsel er deres overstrømmende glæde og dybe fattigdom strømmet over i den rigeste gavmildhed. **3** For de gav efter evne, ja, over evne, det kan jeg bevidne; på eget initiativ har de **4** indtrængende bedt os om at måtte være med i gaven til de hellige. **5** De gjorde ikke blot sådan, som vi havde håbet, nej, de gav sig selv ved Guds vilje, først til Herren og så til os, **6** så vi har bedt Titus om at bringe indsamlingen hos jer til afslutning, sådan som han tidligere satte den i gang.

**7** Men ligesom I er rige på alt, på tro og tale og kundskab og al beslutsomhed og på den kærlighed, vi har vakt hos jer, må I også vise jeres rigdom i denne indsamling. **8** Jeg siger det ikke som en befaling, men fordi jeg ved hjælp af andres beslutsomhed vil prøve, om også jeres kærlighed er ægte **9** – og I kender vor Herre Jesu Kristi nåde, at han for jeres skyld blev fattig, skønt han var rig, for at I kunne blive rige ved hans fattigdom. **10** Men min mening giver jeg hermed til kende. Det er til jeres eget bedste, da I jo allerede i fjor ikke blot satte indsamlingen i gang, men også satte al jeres vilje ind på den. **11** Bring den nu også til afslutning, for at I kan fuldføre efter evne på samme måde, som I så beredvilligt begyndte. **12** For når den gode vilje er til stede, påskønnes den i forhold til, hvad man evner, ikke i forhold til, hvad man ikke evner. **13** Det er jo ikke, for at andre kan få det lettere og I få besvær, men for at der kan være ligevægt. **14** For øjeblikket må jeres overflod afhjælpe de andres mangel, for at deres overflod til gengæld kan afhjælpe jeres mangel. Så bliver der ligevægt **15** – som der står skrevet: »Den, der havde samlet meget, havde ikke for meget, og den, der havde samlet lidt, havde ikke for lidt.«

**16** Men Gud ske tak! Han indgav Titus den samme beslutsomhed for jer, **17** for han sagde ja, da vi bad ham, og da han er så beslutsom, rejser han på eget initiativ til jer. **18** Sammen med ham sender vi også den broder, som bliver rost i alle menighederne for sit arbejde for evangeliet, **19** og ikke blot det: han er også blevet valgt af menighederne til at være vores ledsager med denne gave, som vi overbringer til Herrens ære og for at vise vores gode vilje. **20** For vi vil undgå, at nogen bagtaler os på grund af den store sum, vi overbringer; **21** vi stræber jo efter, hvad der er ret ikke blot i Herrens øjne, men også i menneskers. **22** Sammen med de to sender vi en anden af vore brødre, som vi på mange måder ofte har fået bevis for er beslutsom, men som nu er det så meget mere på grund af sin store tillid til jer. **23** Med hensyn til Titus, så er han min trosfælle og min medarbejder hos jer, og med hensyn til vore brødre, så er de menighedsudsendinge, til ære for Kristus. **24** Vis dem derfor, at I elsker dem, og at vi har grund til at være stolte af jer, og gør det, så menighederne ser det!

### 2 Kor 9

#### Opfordring til gavmildhed

**1** Om hjælpen til de hellige er det ganske vist overflødigt, at jeg skriver til jer; **2** jeg kender jo jeres gode vilje og er stolt af at kunne fortælle makedonerne, at Akaja har været forberedt siden i fjor, og jeres iver har tilskyndet de andre. **3** Men jeg sender brødrene, for at vores stolte omtale af jer i denne sag ikke skal være tom tale. I må, som jeg sagde, være forberedt; **4** hvis der kommer nogle makedonere med mig, skulle de nødig finde jer uforberedte, så vi – for ikke at sige I selv – bliver til skamme i vores tillid til jer. **5** Jeg har derfor ment det nødvendigt at bede brødrene om at rejse i forvejen og på forhånd ordne jeres forud lovede gave, så den kan ligge klar som en rundhåndet gave, ikke som et småligt bidrag.

**6** For husk, at den, der sår sparsomt, skal også høste sparsomt, og den, der sår rigeligt, skal også høste rigeligt. **7** Men enhver skal give, som han har hjerte til – ikke vrangvilligt eller under pres, for Gud elsker en glad giver. **8** Gud magter at give jer al nåde i rigt mål, så I altid i alle måder har nok af alt og endda overflod til at gøre godt **9** – som der står skrevet:
      *Han strøede ud, han gav til de fattige,
      hans retfærdighed består til evig tid.*
**10** Og han, der forsyner sædemanden med udsæd og med brød til at spise, skal også forsyne jer rigeligt med udsæd, forøge det med mange fold og lade jeres retfærdighed bære rige frugter, **11** så I får rigeligt af alt til al gavmildhed, og det en gavmildhed, som fører til taksigelse til Gud gennem os. **12** Den hjælp, som ligger i denne tjeneste, udfylder nemlig ikke kun de helliges mangler; den er også en rigdom ved at fremkalde manges taksigelse til Gud. **13** At I med den hjælp står jeres prøve, vil få dem til at prise Gud for, at I er lydige mod bekendelsen til evangeliet om Kristus, og prise ham for jeres oprigtige fællesskab med dem og med alle, **14** og de vil bede for jer og længes efter jer på grund af Guds overvældende nåde mod jer. **15** Gud ske tak for hans uudsigelige gave!

### 2 Kor 10

#### Apostlens myndighed

**1** Jeg, Paulus, formaner jer ved Kristi mildhed og sagtmodighed – jeg, som går for at være spagfærdig, når jeg er hos jer, men modig, når jeg er fraværende. **2** Jeg beder til, at jeg, når jeg kommer, ikke skal driste mig til at vise samme selvsikkerhed, som jeg agter at optræde med over for visse folk, der mener, at vi lever som verdslige mennesker.

**3** Nok lever vi som andre mennesker, men vi kæmper ikke som verdslige mennesker. **4** Vore kampvåben er ikke verdslige, men mægtige for Gud til at bryde fæstningsværker ned. Vi nedbryder tankebygninger **5** og alt, som trodsigt rejser sig mod kundskaben om Gud, vi gør enhver tanke til en lydig fange hos Kristus, **6** og vi er rede til at straffe enhver ulydighed, når lydigheden hos jer først har sejret.

**7** Se dog, hvad der ligger ligefor! Den, der er vis på at høre Kristus til, skal også slutte ud fra sig selv, at som han hører Kristus til, gør vi det også. **8** Og hvis jeg især er stolt af den myndighed, Herren har givet os til at bygge op og ikke til at bryde ned hos jer, vil jeg ikke blive til skamme, **9** for det skal ikke se ud, som om jeg vil skræmme jer med mine breve. **10** Man siger jo, at mine breve er vægtige og strenge, men min personlige optræden svag og min tale for intet at regne. **11** Den, der siger sådan, skal regne med, at som vi siger i brevene, når vi er fraværende, sådan er vi også i handling, når vi kommer.

**12** Vi drister os nemlig ikke til at henregne os til eller sammenligne os med visse af dem, der anbefaler sig selv, for de måler og sammenligner sig tværtimod med sig selv, uforstandige som de er. **13** Vi er ikke stolte ud over alle grænser, men kun i overensstemmelse med det mål, som Gud har sat for os: også at være nået til jer. **14** Vi gør os ikke til mere, end vi er; det ville vi have gjort, hvis vi ikke var nået til jer. For helt til jer er vi kommet med evangeliet om Kristus. **15** Vi er ikke stolte ud over alle grænser af andres slid, men vi har det håb, at vi, når jeres tro vokser, ved jeres hjælp kan komme langt videre mod vort mål: **16** at forkynde evangeliet i de egne, der ligger længere borte end jeres, uden at være stolte af, hvad andre allerede har gjort. **17** »Den, der er stolt, skal være stolt af Herren.« **18** For det er ikke den, der anbefaler sig selv, der står sin prøve, men den, som Herren anbefaler.

### 2 Kor 11

#### Paulus og de falske apostle

**1** Gid I ville finde jer i lidt vanvid af mig! Ja, det vil I nok! **2** For jeg våger skinsygt over jer med en skinsyge som Guds, fordi jeg har trolovet jer med Kristus, og kun med ham, for at føre jer til ham som en ren jomfru **3** – men jeg er bange for, at ligesom slangen forledte Eva ved sin snedighed, skal jeres tanker komme på afveje bort fra det oprigtige og rene forhold til Kristus. **4** I finder jer jo kønt i, at der kommer nogen og prædiker en anden Jesus end ham, vi prædikede, og at I får en anden ånd end den, I fik, og et andet evangelium end det, I tog imod. **5** Jeg mener nemlig ikke at stå tilbage for disse overapostle, **6** men skønt jeg ikke er nogen stor taler, har jeg dog kundskab og har i ét og alt og på alle måder lagt den frem for jer.

**7** Var det måske en synd, jeg begik ved at ydmyge mig selv, for at I kunne ophøjes, da jeg forkyndte jer Guds evangelium uden betaling? **8** Andre menigheder har jeg plyndret ved at tage mig betalt for at tjene jer, **9** men hos jer har jeg ikke ligget nogen til byrde, når jeg manglede noget; for brødrene, der kom fra Makedonien, hjalp mig med, hvad jeg manglede. På ingen måde har jeg været eller vil jeg være jer til besvær. **10** Så sandt Kristi sandhed bor i mig, skal ingen tage den stolthed fra mig i Akaja! **11** Og hvorfor ikke? Fordi jeg ikke elsker jer? Gud ved det.

**12** Hvad jeg gør, vil jeg stadig gøre for ikke at give dem, der søger det, anledning til at være stolte af, at de er som vi. **13** De er falske apostle, troløse arbejdere, der giver sig ud for at være Kristi apostle. **14** Og det er intet under. Satan selv giver sig jo ud for at være lysets engel. **15** Så er det ikke mærkeligt, når også hans tjenere giver sig ud for at være retfærdige tjenere. Det skal gå dem efter fortjeneste.

**16** Jeg siger igen: Ingen skal tro, at jeg er vanvittig. Men kan det ikke være anderledes, så tag mig som en vanvittig, så at også jeg kan være lidt stolt **17** – hvad jeg siger her, siger jeg ikke efter Herrens vilje, men i en slags vanvid, i tillid til, at det så går an at være stolt. **18** Når så mange er stolte af, hvad de kan, vil jeg også være stolt. **19** I finder jer jo gladeligt i de vanvittige, skønt I er så kloge. **20** I finder jer i, at man gør jer til slaver, at man udsuger jer, at man baster og binder jer, behandler jer nedladende og slår jer i synet. **21** Jeg må med skam tilstå, at så har vi været magtesløse! Men hvad en anden drister sig til – jeg taler i vanvid – det drister jeg mig også til.

**22** Er de hebræere? Det er jeg også! Er de israelitter? Det er jeg også! Er de af Abrahams slægt? Det er jeg også! **23** Er de Kristi tjenere? Jeg taler rent afsindigt: Jeg overgår dem! Jeg har slidt og slæbt, tit været i fængsel, fået slag i massevis, jeg har været i livsfare mange gange. **24** Af jøderne har jeg fem gange fået fyrre slag minus ét, **25** jeg har fået pisk tre gange, er blevet stenet én gang, har lidt skibbrud tre gange, jeg har drevet rundt på det åbne hav et helt døgn. **26** Ofte på rejser, i fare på floder, i fare blandt røvere, i fare fra mit eget folk, i fare fra hedninger, i fare i byer, i fare i ørkener, i fare på havet, i fare blandt falske brødre. **27** Jeg har arbejdet og slidt, ofte haft søvnløse nætter, lidt sult og tørst, ofte fastet, døjet kulde og manglet klæder. **28** Hertil kommer det, som dagligt trykker mig: bekymringen for alle menighederne. **29** Hvem er magtesløs, uden at jeg også er magtesløs? Hvem falder fra, uden at det svier i mig?

**30** Hvis jeg skal være stolt, vil jeg være stolt af min magtesløshed. **31** Gud, Herren Jesu fader, som skal prises til evig tid, han ved, at jeg ikke lyver. **32** I Damaskus holdt kong Aretas' statholder damaskenernes by bevogtet for at gribe mig, **33** men jeg blev firet ned i en kurv gennem en åbning i muren og slap ud af hans hænder.

### 2 Kor 12

#### Magtesløshedens styrke

**1** Stolt vil jeg være, selv om det ikke nytter, og nu kommer jeg til syner og åbenbaringer fra Herren. **2** Jeg kender et menneske i Kristus, som for fjorten år siden – om det var i legemet eller uden for legemet, ved jeg ikke, Gud ved det – blev rykket bort til den tredje himmel. **3** Og jeg ved om dette menneske – om det var i legemet eller uden for legemet, ved jeg ikke, Gud ved det – **4** at det blev rykket bort til Paradis og hørte uudsigelige ord, som et menneske ikke må udtale. **5** Dette menneske vil jeg være stolt af, men jeg vil ikke være stolt af mig selv, undtagen af min magtesløshed. **6** For hvis jeg ville være stolt, ville jeg ikke være vanvittig; det ville jo være sandt, hvad jeg sagde. Men jeg lader være, for at ingen skal gøre sig højere tanker om mig end dem, han får ved at se eller høre mig. **7** Og for at jeg ikke skulle blive hovmodig af de overmåde store åbenbaringer, blev der givet mig en torn i kødet, en engel fra Satan, som skulle slå mig, for at jeg ikke skulle blive hovmodig. **8** Tre gange bad jeg Herren om, at den måtte blive taget fra mig, **9** men han svarede: »Min nåde er dig nok, for min magt udøves i magtesløshed.« Jeg vil altså helst være stolt af min magtesløshed, for at Kristi magt kan være over mig. **10** Derfor er jeg godt tilfreds under magtesløshed, under mishandlinger, under trængsler, under forfølgelser og vanskeligheder for Kristi skyld. For når jeg er magtesløs, så er jeg stærk.

#### Advarsler til menigheden

**11** Så har jeg da været vanvittig. I tvang mig til det. Det var jo jer, der skulle have anbefalet mig, for jeg står ikke tilbage for disse overapostle, selv om jeg ikke er noget. **12** Tegnene på, at jeg er apostel, er gjort hos jer med al udholdenhed, både ved tegn og undere og mægtige gerninger. **13** Og hvori har I været stillet ringere end de andre menigheder, bortset fra, at jeg ikke har ligget jer til byrde? Tilgiv mig denne uret!

**14**  Se, det er nu tredje gang, jeg er rede til at komme til jer, og jeg skal ikke ligge jer til byrde, for jeg ønsker ikke det, I ejer, men jer selv; for børn skal ikke samle sammen til deres forældre, men forældrene til deres børn. **15** Jeg vil gerne bruge alt, ja, selv blive brugt op for jer. Skal jeg elskes mindre, jo mere jeg elsker jer? **16** Lad være, at jeg ikke har ligget jer til byrde, men så skal jeg have været snedig og have fanget jer med list! **17** Men har jeg da udbyttet jer gennem nogen af dem, jeg har sendt til jer? **18** Jeg bad Titus og sendte også en anden broder; har Titus mon udbyttet jer, og har vi ikke færdedes i samme ånd, i samme spor?

**19** I har vel nu længe ment, at vi forsvarer os over for jer. For Guds ansigt taler vi i Kristus, men alt sammen til opbyggelse for jer, mine kære. **20** Jeg er nemlig bange for, at jeg ikke skal finde jer sådan, som jeg ønsker, når jeg kommer, og I heller ikke mig sådan, som I ønsker. Jeg frygter, at der vil være strid, misundelse, vrede, egoisme, bagtalelse, sladder, indbildskhed og forvirring. **21** Jeg er bange for, at min Gud skal ydmyge mig over for jer, når jeg kommer igen, og at jeg skal få sorg af mange af dem, der før har syndet, men som ikke har omvendt sig fra deres urene, utugtige og udsvævende liv.

### 2 Kor 13

#### Sidste formaninger inden det kommende besøg

**1**  Det er nu tredje gang, jeg kommer til jer! »På to eller tre vidners udsagn skal enhver sag afgøres.« **2** Jeg har tidligere sagt og siger på forhånd – som anden gang til stede og nu fraværende – til dem, der før har syndet, og til alle de andre, at jeg ikke vil vise skånsel, når jeg kommer. **3** I kræver jo en prøve på, at Kristus taler igennem mig. Han er ikke magtesløs over for jer, men er stærk i jer. **4** For han blev korsfæstet i magtesløshed, men han lever ved Guds magt, og vi er magtesløse i ham, men for jer skal vi leve sammen med ham ved Guds magt.

**5** Ransag jer selv, om I er i troen! Prøv jer selv! Ved I ikke, at Jesus Kristus er i jer? Ellers står I ikke jeres prøve. **6** Jeg håber, I vil forstå, at vi står vores prøve. **7** Vi beder til Gud om, at I ikke vil gøre noget ondt, ikke for at det skal vise sig, at vi står vores prøve, men for at I skal gøre det gode; så må det gerne se ud, som om vi ikke stod vores prøve. **8** Vi formår ikke noget imod sandheden, men kun for den. **9** Vi glæder os, når vi er magtesløse, og I er stærke. Vi beder også om, at alt må komme i den rette stand hos jer. **10** Derfor skriver jeg dette, mens jeg er fraværende, for at jeg, når jeg kommer, ikke skal være nødt til at vise strenghed med den myndighed, jeg har fået fra Herren, til at bygge op og ikke til at bryde ned.

#### Hilsner og velsignelse

**11** I øvrigt, brødre, glæd jer! Bring alt i den rette stand, tag imod formaning, vær enige, hold fred! Og kærlighedens og fredens Gud vil være med jer. **12** Hils hinanden med helligt kys! Hilsen fra alle de hellige.

**13** Herren Jesu Kristi nåde og Guds kærlighed og Helligåndens fællesskab være med jer alle!


## Galaterbrevet

### Gal 1

**1** Fra Paulus, apostel, ikke fra mennesker, ikke udsendt af et menneske, men af Jesus Kristus og Gud Fader, som oprejste ham fra de døde, **2** og alle brødrene, der er hos mig.

Til menighederne i Galatien.

**3** Nåde være med jer og fred fra Gud, vor Fader, og Herren Jesus Kristus, **4** som gav sig selv hen for vore synder for at rive os ud af den nuværende onde verden, efter Guds, vor Faders, vilje! **5** Ham være ære i evighedernes evigheder! Amen.

#### Forundring over frafaldet fra evangeliet

**6** Jeg undrer mig over, at I så hastigt lader jer vende bort fra ham, som kaldte jer ved Kristi nåde, til et andet evangelium, **7** som slet ikke er et evangelium; der er bare nogle, som forvirrer jer og søger at forvrænge Kristi evangelium. **8** Men om så vi selv eller en engel fra himlen forkyndte jer et andet evangelium end det, vi har forkyndt jer, forbandet være han. **9** Som vi allerede har sagt, siger jeg nu igen: Hvis nogen forkynder jer et andet evangelium end det, I tog imod, forbandet være han.

#### Paulus' apostelkald

**10** Er det nu mennesker, jeg vil have på min side, eller Gud? Eller søger jeg at være mennesker til behag? Var det stadig mennesker, jeg ville være til behag, var jeg ikke Kristi tjener. **11** For jeg gør jer bekendt med, brødre, at det evangelium, som er blevet forkyndt af mig, ikke er menneskeværk. **12** Jeg har heller ikke modtaget eller lært det af et menneske, men ved en åbenbaring af Jesus Kristus.

**13** I har jo hørt om, hvordan jeg tidligere levede i jødedommen, at jeg til overmål forfulgte Guds kirke og ville udrydde den. **14** Jeg gik videre i jødedommen end mange jævnaldrende i mit folk og brændte mere af iver for mine fædrene overleveringer. **15** Men da Gud, der havde udset mig fra moders liv og kaldet mig ved sin nåde, besluttede **16** at åbenbare sin søn for mig, for at jeg skulle forkynde evangeliet om ham blandt hedningerne, rådførte jeg mig ikke først med nogen af kød og blod, **17** og jeg drog heller ikke op til Jerusalem til dem, der var apostle før mig, men drog til Arabien og vendte siden tilbage til Damaskus. **18** Dernæst, efter tre års forløb, drog jeg op til Jerusalem for at træffe Kefas, og jeg blev hos ham i fjorten dage; **19** men andre af apostlene så jeg ikke, kun Jakob, Herrens bror. **20** Jeg tager Gud til vidne på, at hvad jeg skriver her, ikke er løgn! **21** Dernæst tog jeg til Syrien og Kilikien. **22** Jeg var personlig ukendt for Kristi menigheder i Judæa; **23** de havde bare hørt om, at han, der før forfulgte os, nu forkynder den tro, han tidligere ville udrydde, **24** og de priste Gud for mig.

### Gal 2

#### Mødet med apostlene i Jerusalem

**1** Dernæst, efter fjorten års forløb, drog jeg igen op til Jerusalem sammen med Barnabas og tog også Titus med. **2** Jeg rejste derop på grund af en åbenbaring, og jeg forelagde for dem, men særskilt for de ansete, det evangelium, jeg prædiker blandt hedningerne, så jeg ikke skulle løbe eller have løbet forgæves. **3** Men ikke engang Titus, der var med mig, og som er græker, blev tvunget til at lade sig omskære; **4** det krævede ellers nogle indsnegne falske brødre, som havde listet sig ind for at udspejde den frihed, vi har i Kristus Jesus, og for at trælbinde os. **5** Men dem gav vi ikke et øjeblik efter for og bøjede os ikke; for vi ville, at evangeliets sandhed skulle blive hos jer. **6** Og de, som anses for at være noget – hvad de engang var, er mig ligegyldigt, Gud gør ikke forskel på mennesker – mig pålagde de ansete intet nyt. **7** Tværtimod, da de så, at Gud har betroet mig evangeliet for de uomskårne, ligesom Peter for de omskårne **8** – for han, der har givet Peter kraft til at være apostel blandt de omskårne, har også givet mig kraft til at være det blandt hedningerne **9** – og da de forstod, hvilken nåde der var givet mig, gav Jakob og Kefas og Johannes, som anses for at være søjler, mig og Barnabas håndslag på den aftale, at vi skulle gå til hedningerne, og de til jøderne. **10** Kun skulle vi huske på deres fattige, hvad jeg netop har bestræbt mig for at gøre.

#### Paulus' opgør med Peter i Antiokia

**11** Men da Kefas kom til Antiokia, trådte jeg op imod ham ansigt til ansigt, for han havde dømt sig selv. **12** Før der kom nogle fra Jakob, spiste han nemlig sammen med hedningerne; men da de kom, trak han sig tilbage og skilte sig ud af frygt for de omskårne. **13** Og sammen med ham hyklede også de andre jøder, så selv Barnabas blev revet med af deres hykleri. **14** Men da jeg så, at de ikke gik lige fremad efter evangeliets sandhed, sagde jeg til Kefas i alles påhør: Når du, der er jøde, lever som hedning og ikke som jøde, hvordan kan du så tvinge hedningerne til at leve som jøder? **15** Vi er jøder af fødsel, ikke syndere af hedensk herkomst. **16** Men fordi vi ved, at et menneske ikke gøres retfærdigt af lovgerninger, men kun ved tro på Jesus Kristus, har også vi sat vores lid til Kristus Jesus for at gøres retfærdige af tro på Kristus og ikke af lovgerninger. For af lovgerninger vil intet menneske blive retfærdigt. **17** Men når vi, ved at søge at blive retfærdige i Kristus, selv er kommet til at stå som syndere, går Kristus så ikke syndens ærinde? Aldeles ikke! **18** For hvis jeg igen bygger det op, som jeg har brudt ned, så viser jeg mig som en overtræder. **19** For jeg er ved loven død for loven for at leve for Gud. Jeg er korsfæstet med Kristus. **20** Jeg lever ikke mere selv, men Kristus lever i mig, og mit liv her på jorden lever jeg i troen på Guds søn, der elskede mig og gav sig selv hen for mig. **21** Jeg ophæver ikke Guds nåde, for hvis der kan opnås retfærdighed ved loven, er Kristus jo død til ingen nytte.

### Gal 3

#### Lovgerninger eller tro

**1** Uforstandige galatere! Hvem har forhekset jer? Jesus Kristus er dog blevet aftegnet for øjnene af jer som den korsfæstede. **2** Dette ene vil jeg have at vide af jer: Fik I Ånden ved at gøre lovgerninger eller ved at høre i tro? **3** Er I så uforstandige? I begyndte dog i Ånden, vil I nu ende i kødelighed? **4** Er alt det sket med jer til ingen nytte – hvis det da virkelig var til ingen nytte? **5** Han, der giver jer Ånden og gør undergerninger iblandt jer – gør han det, fordi I gjorde lovgerninger, eller fordi I hørte i tro?

**6** Det er som med Abraham: »Han troede Gud, og det blev regnet ham til retfærdighed.« **7** Så skal I vide, at det er dem, som har troen, der er Abrahams sønner. **8** Og da Skriften forudså, at det er af tro, Gud erklærer folkeslagene retfærdige, fik Abraham på forhånd det evangelium forkyndt: »I dig skal alle folkeslagene velsignes.« **9** Derfor velsignes de, som har troen, sammen med den troende Abraham. **10** For alle de, som har lovgerninger, er under forbandelse, for der står skrevet: »Forbandet være enhver, som ikke bliver ved alt det, som står skrevet i lovbogen, og følger det.« **11** Men at ingen bliver retfærdig for Gud ved loven, er klart; for »den retfærdige skal leve af tro«. **12** Loven derimod siger ikke, at det er af tro, men den siger: »Den, der holder budene, skal leve ved dem.« **13** Kristus har løskøbt os fra lovens forbandelse ved selv at blive en forbandelse for vor skyld – der står jo skrevet: »Forbandet er enhver, der hænger på et træ« – **14** for at velsignelsen til Abraham kunne nå ud til hedningerne i Kristus Jesus, og vi ved troen kunne få Ånden, der var lovet os.

#### Loven og Guds løfter

**15** Brødre, jeg bruger et eksempel fra menneskelivet: Ingen kan ophæve eller føje noget til et testamente, når det først er retsgyldigt, selv om det kun er et menneskes. **16** Men hvad Abraham angår, blev løfterne givet til ham og til hans afkom. Det hedder ikke: »og til dine afkom« i flertal, men i ental: »og til dit afkom«, og det er Kristus. **17** Hvad jeg mener, er dette: Et testamente, som Gud allerede har gjort retsgyldigt, kan loven, som kom 430 år senere, ikke gøre ugyldigt, så at den dermed skulle sætte løftet ud af kraft. **18** Hvis arven fås på grund af loven, fås den ikke mere på grund af løftet. Men det var ved et løfte, Gud gav Abraham arven.

**19** Hvad skulle så loven? Den blev føjet til for overtrædelsernes skyld, men den skulle kun være gyldig, indtil det afkom, som havde fået løftet, var kommet. Den blev givet ved engle, gennem en formidler. **20** En formidler står ikke kun for den ene part. Men Gud er én. **21** Er loven da imod Guds løfter? Aldeles ikke! For var der blevet givet en lov, som kunne gøre levende, så ville retfærdigheden også komme af loven. **22** Men Skriften har indesluttet alt under synd, for at løftet ved tro på Jesus Kristus kunne gives dem, som tror.

**23** Før troen kom, blev vi bevogtet under loven og spærret inde, indtil troen skulle åbenbares, **24** så at loven var vores opdrager, indtil Kristus kom, for at vi kunne blive gjort retfærdige af tro. **25** Men efter at troen er kommet, er vi ikke længere under en opdrager. **26** For I er alle Guds børn ved troen, i Kristus Jesus. **27** Alle I, der er døbt til Kristus, har jo iklædt jer Kristus. **28** Her kommer det ikke an på at være jøde eller græker, på at være træl eller fri, på at være mand og kvinde, for I er alle én i Kristus Jesus, **29** og hører I Kristus til, er I også Abrahams afkom, arvinger i kraft af Guds løfte.

### Gal 4

#### Barnekår i stedet for trællekår

**1** Hvad jeg mener, er: Så længe en arving er umyndig, adskiller han sig ikke fra en træl, skønt han er herre over alt; **2** han står under formyndere og forvaltere indtil den tid, hans far forud har fastsat. **3** På samme måde med os: Da vi var umyndige, trællede vi under verdens magter. **4** Men da tidens fylde kom, sendte Gud sin søn, født af en kvinde, født under loven, **5** for at han skulle løskøbe dem, der var under loven, for at vi skulle få barnekår. **6** Og fordi I er børn, har Gud sendt sin søns ånd i vore hjerter, og den råber: Abba, fader! **7** Så er du da ikke længere træl, men barn. Og er du barn, har Gud også gjort dig til arving.

**8** Dengang, da I ikke kendte Gud, trællede I for guder, som i virkeligheden ikke er guder. **9** Men nu, da I har lært Gud at kende, eller rettere: er blevet kendt af Gud – hvordan kan I så atter vende tilbage til de svage og ynkelige magter? Vil I nu igen trælle for dem? **10** I overholder dage og måneder og tider og år. **11** Jeg er bange for, at jeg har slidt forgæves for jer.

#### Galaternes tidligere begejstring

**12** Vær som jeg, brødre, for jeg er, som I er – det beder jeg jer om! I har ikke gjort mig nogen fortræd. **13** I ved, at det var under menneskelig skrøbelighed, jeg første gang forkyndte evangeliet for jer, **14** og min ynkelighed fristede jer ikke til foragt og afsky. Tværtimod, I tog imod mig som en engel fra Gud, ja, som Kristus Jesus selv. **15** Hvor er nu jeres begejstring? For jeg kan bevidne, at I gerne havde revet jeres øjne ud og givet mig dem, hvis I kunne. **16** Er jeg blevet jeres fjende ved at sige jer sandheden? **17** Det er ikke for det gode, at de er ivrige for jer; de vil have jer for sig selv, for at I kan være ivrige for dem. **18** Det er godt at være ivrig for det gode, og det til hver en tid, ikke kun, når jeg er hos jer. **19** Mine børn, som jeg igen må føde med smerte, indtil Kristus har fået skikkelse i jer! **20** Jeg ville ønske, at jeg var hos jer nu og kunne tale med en anden røst. For jeg er i vildrede med jer.

#### Trældom og frihed

**21** Sig mig, I, der vil være under loven: Hører I ikke, hvad loven siger? **22** Der står jo skrevet, at Abraham fik to sønner, én med trælkvinden og én med den frie kvinde. **23** Sønnen med trælkvinden blev født efter naturens orden, men sønnen med den frie kvinde ved et løfte. **24** Det skal forstås billedligt. Disse kvinder er nemlig to pagter. Den ene kommer fra bjerget Sinaj, hun føder børn til trældom, og det er Hagar – **25** »Hagar« betegner bjerget Sinaj i Arabien og svarer til det nuværende Jerusalem, for det lever i trældom med sine børn. **26** Men det himmelske Jerusalem er frit, og det er vor moder; **27** der står jo skrevet:
      *Råb af fryd, du ufrugtbare, du som ikke fødte!
      Bryd ud i jubel, råb af glæde, du som ikke fik veer!
      For den enlige kvinde har flere børn
      end den, der er gift.*

**28** Men I, brødre, er børn i kraft af et løfte, ligesom Isak. **29** Men ligesom han, der var født efter naturens orden, dengang forfulgte ham, der var født efter Åndens orden, sådan også nu. **30** Men hvad siger Skriften? »Jag denne trælkvinde og hendes søn bort, for trælkvindens søn skal ikke arve sammen med den frie kvindes søn.« **31** Så er vi ikke børn af trælkvinden, brødre, men af den frie kvinde.

### Gal 5

**1** Til den frihed har Kristus befriet os. Stå derfor fast, og lad jer ikke atter tvinge under trælleåg!

#### Kristus eller omskærelse

**2** Se, jeg, Paulus, siger jer, at hvis I lader jer omskære, vil Kristus intet gavne jer. **3** Jeg vidner igen, at enhver, som lader sig omskære, er forpligtet til at holde hele loven. **4** I er afskåret fra Kristus, I der søger at blive retfærdige ved loven. I er faldet ud af nåden. **5** For af tro forventer vi ved Ånden det håb, som retfærdigheden giver. **6** For i Kristus Jesus gør det hverken fra eller til, om man er omskåret eller ej, men det gør tro, virksom i kærlighed.

**7** I var kommet godt i gang. Hvem har hindret jer i at adlyde sandheden? **8** Det er ikke ham, der kaldte jer, der har overtalt jer til det. **9** Den mindste smule surdej gennemsyrer hele dejen. **10** Jeg har den tillid til jer i Herren, at I ikke vil mene andet. Men den, der forvirrer jer, skal få sin dom, hvem han end er. **11** Brødre, hvis jeg stadig prædiker omskærelse, hvorfor bliver jeg så forfulgt? Så var forargelsen ved korset jo borte. **12** Gid de ville lemlæste sig helt, de, der gør jer forstyrrede!

#### Kødets lyst og Åndens frugt

**13** Brødre, I blev kaldet til frihed. Brug blot ikke friheden som et påskud for kødet, men tjen hinanden i kærlighed. **14** For hele loven er opfyldt i det ene ord: »Du skal elske din næste som dig selv.« **15** Men hvis I bider og slider i hinanden, så pas på, at I ikke æder hinanden helt! **16** Hvad jeg mener, er: I skal leve i Ånden og ikke følge kødets lyst. **17** For kødets lyst står Ånden imod, og Ånden står kødet imod. De to ligger i strid med hinanden, så I ikke kan gøre, hvad I vil. **18** Men drives I af Ånden, er I ikke under loven.

**19** Kødets gerninger er velkendte: utugt, urenhed, udsvævelse, **20** afgudsdyrkelse, trolddom, fjendskaber, kiv, misundelse, hidsighed, selviskhed, splid, kliker, **21** nid, drukkenskab, svir og mere af samme slags. Jeg siger jer på forhånd, som jeg før har sagt, at de, der giver sig af med den slags, ikke skal arve Guds rige.

**22** Men Åndens frugt er kærlighed, glæde, fred, tålmodighed, venlighed, godhed, trofasthed, **23** mildhed og selvbeherskelse. Alt dette er loven ikke imod! **24** De, som hører Kristus Jesus til, har korsfæstet kødet sammen med lidenskaberne og begæringerne. **25** Lever vi i Ånden, skal vi også vandre i Ånden. **26** Lad os ikke bilde os noget ind, lad os ikke tirre og misunde hinanden.

### Gal 6

#### Kristi lov

**1** Brødre, hvis et menneske gribes i en overtrædelse, skal I, som har Ånden, hjælpe ham til rette med mildhed; og se til, at du ikke selv bliver fristet! **2** Bær hinandens byrder, således opfylder I Kristi lov. **3** For mener nogen, at han er noget, skønt han ikke er noget, er det selvbedrag. **4** Enhver skal vurdere sin handling og vil så kun have grund til stolthed i forhold til sig selv og ikke i forhold til andre; **5** for enhver skal bære sin egen byrde. **6** Den, der undervises i ordet, skal dele alt godt med den, der underviser. **7** Far ikke vild! Gud lader sig ikke spotte. Hvad et menneske sår, skal det også høste: **8** Den, der sår i kødet, skal høste fordærv af sit kød, og den, der sår i Ånden, skal høste evigt liv af Ånden. **9** Lad os ikke blive trætte af at gøre det, som er ret; vi skal til sin tid høste, blot vi ikke giver op. **10** Så lad os da gøre godt mod alle, så længe det er tid, især mod vore trosfæller.

#### Advarsel og fredsønske

**11** Se, med hvor store bogstaver jeg skriver til jer med min egen hånd: **12** De, der tvinger jer til omskærelse, er dem, der vil skaffe sig anseelse i det ydre, blot for at undgå forfølgelse på grund af Kristi kors. **13** For de, der lader sig omskære, holder ikke engang selv loven, men de vil have jer omskåret for at kunne være stolte af det, der sker på jeres krop. **14** Men gid det aldrig må ske for mig, at jeg er stolt af andet end af vor Herre Jesu Kristi kors; ved ham er verden blevet korsfæstet for mig, og jeg for verden. **15** For om man er omskåret eller ej, betyder ikke noget, men det gør en ny skabelse. **16** Og alle, som vil leve efter denne regel: Fred og barmhjertighed være med dem, og med Guds Israel!

**17** Herefter må ingen volde mig besvær; for jeg bærer Jesu sårmærker på min krop.

**18** Vor Herre Jesu Kristi nåde være med jeres ånd, brødre! Amen.


## Efeserbrevet

### Ef 1

**1** Fra Paulus, Kristi Jesu apostel ved Guds vilje.

Til de hellige, som bor i Efesos, de troende i Kristus Jesus.

**2** Nåde være med jer og fred fra Gud, vor Fader, og Herren Jesus Kristus!

#### Lovprisning af Guds frelsesplan

**3** Lovet være Gud, vor Herre Jesu Kristi fader, som i Kristus har velsignet os med al himlens åndelige velsignelse. **4** For før verden blev grundlagt, har Gud i ham udvalgt os til at stå hellige og uden fejl for hans ansigt i kærlighed. **5** I sin gode vilje forudbestemte han os til barnekår hos sig ved Jesus Kristus **6** til lov og pris for hans nådes herlighed, som han har skænket os i sin elskede søn. **7** I ham har vi forløsning ved hans blod, tilgivelse for vore synder ved Guds rige nåde. **8** Den gav han os i rigt mål med al visdom og indsigt **9** ved at lade os kende sin viljes hemmelighed ud fra den gode beslutning, han selv forud havde fattet **10** om den frelsesplan for tidernes fylde: at sammenfatte alt i Kristus, både det himmelske og det jordiske. **11** I ham har vi også fået del i arven, vi som var forudbestemt dertil ved Guds beslutning; for han gennemfører alt efter sin viljes forsæt, **12** så at vi kan blive til lov og pris for hans herlighed, vi som allerede forud havde sat vort håb til Kristus. **13** I ham blev også I, da I hørte sandhedens ord, evangeliet om jeres frelse – i ham blev også I, da I kom til tro, beseglet med forjættelsens hellige ånd, **14** som er pantet på vor arv, indtil forløsningen kommer for hans ejendomsfolk, til lov og pris for hans herlighed.

#### Bøn for menigheden om erkendelse af Guds magt i Kristus

**15** Derfor, efter at jeg har hørt om jeres tro på Herren Jesus og jeres kærlighed til alle de hellige, **16** kan jeg heller ikke holde op med at takke for jer, når jeg nævner jer i mine bønner. **17** Jeg beder om, at vor Herre Jesu Kristi Gud, herlighedens fader, vil give jer visdoms og åbenbarings ånd til at erkende ham, **18** med jeres hjertes øjne oplyst, så I forstår, til hvilket håb han kaldte jer, hvor rig på herlighed hans arv til de hellige er, **19** og hvor overvældende stor hans magt er hos os, der tror i kraft af hans mægtige styrke. **20** Med den magt virkede han i Kristus, da han oprejste ham fra de døde og satte ham ved sin højre hånd i himlen, **21** højt over al myndighed, magt, kraft, herskermagt og hvert navn, som nævnes kan, ikke blot i denne tidsalder, men også i den kommende. **22** Alt har han lagt under hans fødder, og han har givet ham som hoved over alle ting til kirken; **23** den er hans legeme, fylden af ham, der skaber hele sin fylde af alle.

### Ef 2

#### Frelsen af nåde

**1** Også jer har han gjort levende, jer der var døde i jeres overtrædelser og synder, **2** som I før vandrede i, da I lod jer bestemme af denne verdens tidsalder og af ham, som hersker over luftens rige, den ånd, der stadig virker i ulydighedens børn. **3** Til dem hørte også alle vi engang. I vort køds begær gjorde vi, hvad kødet og sindet ville, og vi var af natur vredens børn ligesom de andre. **4** Men i sin rige barmhjertighed og på grund af den store kærlighed, han elskede os med, **5** gjorde Gud os, der var døde i vore overtrædelser, levende med Kristus – af nåde er I frelst – **6** og han oprejste os sammen med ham og satte os med ham i himlen, i Kristus Jesus, **7** for i de kommende tidsaldre at vise sin overstrømmende rige nåde og sin godhed mod os i Kristus Jesus. **8** For af den nåde er I frelst ved tro. Og det skyldes ikke jer selv, gaven er Guds. **9** Det skyldes ikke gerninger, for at ingen skal have noget at være stolt af. **10** For hans værk er vi, skabt i Kristus Jesus til gode gerninger, som Gud forud har lagt til rette for os at vandre i.

#### Hedninger og jøder forenet i Kristus

**11** Husk derfor, at I, der var født som hedninger og blev kaldt uomskårne af dem, der kalder sig omskårne, dem der har en legemlig omskærelse, gjort med hænder **12** – husk, at I dengang var adskilt fra Kristus, udelukket fra borgerret i Israel og fremmede for forjættelsens pagter, uden håb og uden Gud i verden. **13** Men nu, da I er i Kristus Jesus, er I, som engang var langt borte, ved Kristi blod kommet nær. **14** For han er vor fred. Han gjorde de to parter til ét, og med sin legemlige død nedrev han den mur af fjendskab, som skilte os. **15** Han satte loven med dens bud og bestemmelser ud af kraft for i sig at skabe ét nyt menneske af de to og således stifte fred **16** og for ved korset at forsone dem begge med Gud i ét legeme, og dermed dræbte han fjendskabet. **17** Og han kom og forkyndte fred for jer, der var langt borte, og fred for dem, der var nær. **18** For gennem ham har både vi og I i én ånd adgang til Faderen.

**19** Så er I da ikke længere fremmede og udlændinge. I er de helliges medborgere og hører til Guds husstand. **20** I er bygget på apostlenes og profeternes grundvold med Kristus Jesus selv som hovedhjørnesten. **21** I ham holdes hele bygningen sammen og vokser til et helligt tempel i Herren. **22** I ham bliver også I sammen med os bygget op til en bolig for Gud i Ånden.

### Ef 3

#### Paulus, hedningernes apostel

**1** Derfor bøjer jeg mine knæ, jeg, Paulus, Kristi Jesu fange for jer hedningers skyld **2** – så sandt I har hørt om det hverv, Gud af sin nåde har givet mig med henblik på jer: **3** Ved en åbenbaring er hemmeligheden gjort kendt for mig, sådan som jeg kort skrev om det før. **4** Når I læser det, kan I se, at jeg har fået indsigt i Kristus-hemmeligheden. **5** I tidligere slægtled blev den ikke gjort kendt for menneskenes børn, sådan som den nu er blevet åbenbaret for hans hellige apostle og profeter ved Ånden: **6** At hedningerne er medarvinger og medindlemmede i legemet og har medandel i forjættelsen i Kristus Jesus i kraft af det evangelium, **7** som jeg blev tjener for ved Guds nådegave, der blev skænket mig ved hans kraft og styrke. **8** Jeg, den ringeste af alle de hellige, fik den nåde at forkynde evangeliet om Kristi uransagelige rigdom for hedningerne **9** og at oplyse alle om, hvad frelsesplanen er med den hemmelighed, som fra evighed af lå skjult i Gud, alle tings skaber, **10** så at Guds visdom i al sin mangfoldighed nu gennem kirken kan blive gjort kendt for myndigheder og magter i himmelrummet **11** efter hans beslutning fra evige tider, som han gennemførte ved Kristus Jesus, vor Herre. **12** I ham og ved troen på ham har vi frimodighed og tillidsfuld adgang til Gud. **13** Derfor beder jeg om, at I ikke taber modet over mine trængsler for jeres skyld. De er en ære for jer.

#### Bøn for menigheden om styrke og indsigt

**14** Derfor bøjer jeg mine knæ for Faderen, **15** efter hvem hvert fædrenehus i himlene og på jorden har navn, **16** og beder om, at han i sin herligheds rigdom med kraft vil give jer at styrkes i det indre menneske ved hans ånd, **17** at Kristus ved troen må bo i jeres hjerter og I være rodfæstede og grundfæstede i kærlighed, **18** så at I sammen med alle de hellige får styrke til at fatte, hvor stor bredden og længden og højden og dybden er, **19** og til at kende Kristi kærlighed, som overgår al erkendelse, så I fyldes, til hele Guds fylde nås.

**20** Ham, som formår med sin kraft, der virker i os, at gøre langt ud over alt, hvad vi beder om eller forstår, **21** ham være ære i kirken og i Kristus Jesus i alle slægtled i evighedernes evighed! Amen.

### Ef 4

#### Åndens enhed og nådegaverne

**1** Jeg, der er fange for Herrens skyld, formaner jer da til at leve, så det svarer til det kald, I fik, **2** med al ydmyghed og mildhed, med tålmodighed, så I bærer over med hinanden i kærlighed **3** og stræber efter at fastholde Åndens enhed med fredens bånd: **4** ét legeme og én ånd, ligesom I jo også blev kaldet til ét håb; **5** én Herre, én tro, én dåb; **6** én Gud og alles fader, som er over alle, gennem alle og i alle.

**7** Hver enkelt af os har fået nåden givet som gave tilmålt af Kristus. **8** Derfor hedder det:
      *Han er steget op til det høje,
      han har ført fanger med,
      han har givet gaver til menneskene.*
**9** Men at han er steget op, hvad andet betyder det, end at han også er steget ned til den lave jord? **10** Han, som er steget ned, er den samme, som også er steget op højt over alle himle for at fylde alt. **11** Og han har givet os nogle til at være apostle, andre til at være profeter, andre til at være evangelister og andre til at være hyrder og lærere **12** for at udruste de hellige til at gøre tjeneste, så Kristi legeme bygges op, **13** indtil vi alle når frem til enheden i troen og i erkendelsen af Guds søn, til at være et fuldvoksent menneske, en vækst, som kan rumme Kristi fylde. **14** Da skal vi ikke længere være uforstandige børn og slynges og drives hid og did af hver lærdoms vind, ved menneskers terningkast, når de med snedighed fører os på lumske afveje, **15** men sandheden tro i kærlighed skal vi i ét og alt vokse op til ham, som er hovedet, Kristus. **16** Ud fra ham føjes hele legemet sammen og holdes sammen, idet hvert enkelt led hjælper til med den styrke, det har fået tilmålt, så legemet vokser og opbygges i kærlighed.

#### Det gamle og det nye menneske

**17** Det siger jeg da og vidner om i Herren: Lev ikke længere som hedningerne, tomme i deres tanker, **18** formørkede i sindet og fremmede for livet i Gud i deres uvidenhed og deres hjertes forhærdelse. **19** I deres afstumpethed har de hengivet sig til udsvævelse, så de af griskhed begår alle slags urene handlinger. **20** Sådan har I ikke lært om Kristus, **21** så sandt som I har hørt om ham og er blevet oplært i ham, sådan som det er sandhed i Jesus, **22** at I skal aflægge det gamle menneske, som hører til jeres hidtidige levned, og som ødelægges af sine forføreriske lyster, **23** og at I skal fornyes i sind og ånd **24** og iføre jer det nye menneske, skabt i Guds billede med sandhedens retfærdighed og fromhed.

#### Det nye liv

**25** Læg derfor løgnen bort og tal sandhed med hinanden, for vi er hinandens lemmer. **26** Bliv blot vrede, men synd ikke. Lad ikke solen gå ned over jeres vrede, **27** og giv ikke plads for Djævelen. **28** Den, der stjæler, må ikke mere stjæle, men skal tværtimod slide i det og selv frembringe noget godt med sine hænder, så han har noget at give af til den, der har behov for det. **29** Intet råddent ord må udgå af jeres mund, kun et godt ord til nødvendig opbyggelse, så det kan blive til velsignelse for dem, der hører det. **30** Vold ikke Guds hellige ånd sorg, den som I blev beseglet med indtil forløsningens dag. **31** Al forbitrelse og hidsighed og vrede og råb og spot skal ligge jer fjernt, ja, al ondskab; **32** men vær gode mod hinanden, vær barmhjertige og tilgiv hinanden, ligesom Gud har tilgivet jer i Kristus.

### Ef 5

#### Guds og lysets børn

**1** I skal ligne Gud som hans kære børn **2** og vandre i kærlighed, ligesom Kristus elskede os og gav sig selv hen for os som en gave og et offer til Gud, en liflig duft. **3** Men utugt og al slags urenhed og griskhed må end ikke nævnes iblandt jer; det sømmer sig ikke for hellige. **4** Heller ikke skamløshed og tåbelig snak eller overfladisk vid; det passer sig ikke, men derimod taksigelse. **5** For det skal I vide, at ingen utugtig eller uren eller grisk – det er det samme som en afgudsdyrker – har lod og del i Kristi og Guds rige. **6** Lad ingen føre jer bag lyset med tomme ord; for det er den slags, der nedkalder Guds vrede over ulydighedens børn. **7** Gør derfor ikke fælles sag med dem!

**8** For engang var I mørke, men nu er I lys i Herren; lev som lysets børn, **9** for lysets frugt er lutter godhed, retfærdighed og sandhed; **10** lad kun det gælde, som behager Herren, **11** og tag ikke del i mørkets frugtesløse gerninger, men afslør dem. **12** For man skammer sig ved blot at nævne, hvad de gør i det skjulte, **13** men alting kommer for dagen, når det afsløres af lyset. **14** For alt, hvad der kommer for dagen, er lys. Derfor hedder det:
      *Vågn op, du som sover,
      stå op fra de døde,
      og Kristus vil lyse for dig.*
**15** Se derfor til, hvordan I lever, ikke som uvise, men som vise. **16** Brug det gunstige øjeblik, for dagene er onde. **17** Vær derfor ikke tåbelige, men forstå, hvad der er Herrens vilje. **18** Drik jer ikke berusede i vin, det fører til udskejelser, men lad jer fylde af Ånden, **19** tal til hinanden med salmer, hymner og åndelige sange, syng og spil af hjertet for Herren, **20** og sig altid Gud Fader tak for alt i vor Herre Jesu Kristi navn.

#### En kristen husorden

**21** I skal underordne jer under hinanden i ærefrygt for Kristus, **22** I hustruer under jeres mænd som under Herren; **23** for en mand er sin hustrus hoved, ligesom Kristus er kirkens hoved og sit legemes frelser. **24** Ligesom kirken underordner sig under Kristus, sådan skal også I hustruer underordne jer under jeres mænd i alt.

**25** Mænd, elsk jeres hustruer, ligesom Kristus har elsket kirken og givet sig hen for den **26** for at hellige den ved at rense den i badet med vand ved ordet, **27** for at føre kirken frem for sig i herlighed, uden mindste plet eller rynke, hellig og lydefri. **28** Sådan bør også mændene elske deres hustruer som deres eget legeme. Den, der elsker sin hustru, elsker sig selv. **29** Ingen hader jo sin egen krop, men nærer og plejer den, som Kristus gør med kirken. **30** For vi er lemmer på hans legeme. **31** Derfor skal en mand forlade sin far og mor og binde sig til sin hustru, og de to skal blive ét kød. **32** Dette rummer en stor hemmelighed – jeg sigter til Kristus og kirken. **33** Men det gælder også jer, at I hver især skal elske jeres hustru som jer selv, og hustruen skal have ærefrygt for sin mand.

### Ef 6

**1** Børn, adlyd jeres forældre i Herren; for det er ret og rigtigt. **2** »Ær din far og din mor!« Det er det første bud, der er knyttet et løfte til: **3** »for at det må gå dig godt, og du må få et langt liv på jorden.« **4** Og fædre, gør ikke jeres børn vrede, men opdrag dem med Herrens tugt og formaning.

**5** Slaver, adlyd jeres jordiske herrer, som var det Kristus, med frygt og bæven og af et oprigtigt hjerte, **6** ikke som øjentjenere, der vil stå sig godt med mennesker, men som Kristi tjenere, der af hjertet gør Guds vilje. **7** Gør jeres arbejde med god vilje som et arbejde for Herren og ikke for mennesker. **8** I ved jo, at enhver skal få gengældt af Herren, hvad han gør af godt, hvad enten han er slave eller fri. **9** Og I, som er herrer, optræd på samme måde over for dem; lad være med at true. I ved jo, at de og I har den samme Herre i himlene, og han gør ikke forskel på nogen.

#### Guds fulde rustning

**10** I øvrigt, vær stærke i Herren og i hans mægtige styrke. **11** Ifør jer Guds fulde rustning, så I kan holde stand mod Djævelens snigløb. **12** Thi for os står kampen ikke mod kød og blod, men mod myndigheder og magter, mod verdensherskerne i dette mørke, mod ondskabens åndemagter i himmelrummet. **13** Tag derfor Guds fulde rustning på, for at I kan stå imod på den onde dag, overvinde alt og bestå. **14** Så stå da fast, spænd sandhed som bælte om lænden, og ifør jer retfærdighed som brynje, **15** og tag som sko på fødderne villighed til at gå med fredens evangelium. **16** Overalt skal I løfte troens skjold, hvormed I kan slukke alle den ondes brændende pile. **17** Grib frelsens hjelm og Åndens sværd, som er Guds ord. **18** Under stadig bøn og anråbelse skal I altid bede i Ånden og holde jer vågne til det og altid være udholdende i forbøn for alle de hellige **19** – også for mig, om at jeg, når jeg åbner min mund, må få ord til frimodigt at gøre evangeliets hemmelighed kendt, **20** det som jeg i lænker er sendebud for. Bed om, at jeg ved evangeliet må få frimodighed til at tale, som jeg skal.

#### Slutning og fredsønske

**21** Men for at også I kan vide, hvordan det står til hos mig, skal Tykikos, min kære broder, den trofaste tjener i Herren, give jer besked om alt. **22** Jeg sender ham til jer, netop for at I kan få besked om vore forhold, og for at han kan trøste jeres hjerter.

**23** Fred være med brødrene, og kærlighed og tro fra Gud Fader og Herren Jesus Kristus! **24** Nåden være med alle, der elsker vor Herre Jesus Kristus, og uforgængeligt liv!


## Filipperbrevet

### Fil 1

**1** Fra Paulus og Timotheus, Kristi Jesu tjenere.

Til alle de hellige i Kristus Jesus, jer der bor i Filippi, samt tilsynsmænd og menighedstjenere.

**2** Nåde være med jer og fred fra Gud, vor Fader, og Herren Jesus Kristus!

#### Bøn for menigheden om kærlighed og dømmekraft

**3** Jeg takker min Gud, hver gang jeg mindes jer, **4** og i alle mine bønner beder jeg altid for jer alle i glæde over, **5** at I har været med i det fælles arbejde for evangeliet lige fra den første dag indtil nu, **6** og i tillid til, at han, som har begyndt sin gode gerning i jer, vil fuldføre den indtil Kristi Jesu dag. **7** Det er kun rimeligt, at jeg tænker sådan om jer alle. For I er i mit hjerte, både når jeg er i lænker, og når jeg forsvarer og underbygger evangeliet. I er jo alle fælles med mig om nåden. **8** Gud er mit vidne på, hvor meget jeg længes efter jer alle med Kristi Jesu inderlige kærlighed. **9** Og det beder jeg om, at jeres kærlighed stadig må vokse og blive rig på indsigt og dømmekraft, **10** så at I kan skønne, hvad der er væsentligt, og være renfærdige og uden anstød på Kristi dag, **11** fyldt af retfærdigheds frugt, som skyldes Jesus Kristus, Gud til pris og ære.

#### Paulus' fangenskab og evangeliets forkyndelse

**12** Jeg vil have, at I skal vide, brødre, at forholdene her hos mig snarest har ført til fremgang for evangeliet, **13** så det er blevet klart i hele borgen og for alle andre, at det er for Kristi skyld, jeg er i lænker, **14** og i tillid til Herren har de fleste af brødrene ved mine lænker fået større mod til at tale ordet uden frygt. **15** Nogle prædiker ganske vist Kristus af misundelse og lyst til kiv, men andre gør det af god vilje, **16** og de gør det af kærlighed, da de ved, at jeg er sat til at forsvare evangeliet; **17** men de andre forkynder Kristus for at hævde sig selv og ikke med rene motiver, for de tror, at de kan føje ny trængsel til mine lænker. **18** Men hvad! Kristus bliver i alle tilfælde forkyndt, hvad enten det er på skrømt eller oprigtigt, og det glæder jeg mig over.

Men jeg vil også blive ved med at glæde mig. **19** For jeg ved, at dette ved jeres forbøn og med Jesu Kristi ånds hjælp skal ende med min frelse. **20** Det venter jeg med længsel på, og jeg håber, at jeg ikke skal blive til skamme i noget, men at Kristus nu som altid må blive forherliget i fuld offentlighed ved det, der sker med mit legeme, hvad enten jeg skal leve eller dø. **21** Thi for mig er livet Kristus, og døden en vinding. **22** Men hvis fortsat liv på jorden betyder frugt af mit arbejde, så ved jeg ikke, hvad jeg helst vil. **23** Der trækkes i mig fra begge sider: Jeg længes efter at bryde op og være sammen med Kristus, for det er langt det bedste; **24** men at blive i live er det mest nødvendige af hensyn til jer. **25** Ja, det ved jeg bestemt: Jeg skal blive her og blive hos jer alle til jeres fremgang og glæde i troen, **26** så Kristus Jesus endnu mere kan være jeres stolthed ved hjælp af mig, når jeg igen er hos jer.

#### Livet i troen på evangeliet

**27** Blot skal I føre et liv, som svarer til Kristi evangelium, så at jeg, hvad enten jeg kommer og besøger jer eller er fraværende, kan høre om jer, at I står fast i én ånd, og at I med én sjæl kæmper sammen for troen på evangeliet **28** og ikke på nogen måde skræmmes af modstanderne; det er et tegn for dem på deres fortabelse, men på jeres frelse, og det tilmed fra Gud. **29** For I har for Kristi skyld fået skænket den nåde ikke blot at tro på ham, men også at lide for hans skyld **30** i den samme kamp, som I har set mig i, og som I nu hører, at jeg stadig står i.

### Fil 2

#### Lydighed og ydmyghed efter Kristi sind

**1** Hvis da trøst i Kristus betyder noget, hvis kærlig opmuntring, hvis Åndens fællesskab, hvis inderlig medfølelse betyder noget, **2** så gør min glæde fuldstændig ved at have det samme sind, ved at have den samme kærlighed, med én sjæl og ét sind. **3** Gør intet af selviskhed og heller ikke af indbildskhed, men sæt i ydmyghed de andre højere end jer selv. **4** Tænk ikke hver især på jeres eget, men tænk alle også på de andres vel. **5** I skal have det sind over for hinanden, som var i Kristus Jesus,
      **6** *han, som havde Guds skikkelse,
      regnede det ikke for et rov
      at være lige med Gud,*
      **7** *men gav afkald på det,
      tog en tjeners skikkelse på
      og blev mennesker lig;
      og da han var trådt frem som et menneske,*
      **8** *ydmygede han sig
      og blev lydig indtil døden,
      ja, døden på et kors.*
      **9** *Derfor har Gud højt ophøjet ham
      og skænket ham navnet over alle navne,*
      **10** *for at i Jesu navn
      hvert knæ skal bøje sig,
      i himlen og på jorden og under jorden,*
      **11** *og hver tunge bekende:
      Jesus Kristus er Herre,
      til Gud Faders ære.*

**12** Derfor, mine kære, I, som altid har været lydige: Arbejd med frygt og bæven på jeres frelse, ikke blot som da jeg var til stede, men endnu mere nu i mit fravær. **13** For det er Gud, der virker i jer både at ville og at virke for hans gode vilje. **14** Gør alt uden at give ondt af jer og uden indvendinger, **15** så I kan være uangribelige og uden svig, Guds lydefrie børn midt i en forkvaklet og forvildet slægt, hvor I stråler som himmellys i verden **16** og holder fast ved livets ord, til den stolthed for mig på Kristi dag, at jeg ikke har løbet forgæves eller slidt forgæves. **17** Ja, selv om mit blod skal udgydes under mit offer og min tjeneste for jeres tro, så glæder jeg mig og glæder mig sammen med jer alle. **18** Glæd I jer ligeledes, og glæd jer sammen med mig!

#### Timotheus og Epafroditus

**19** Jeg håber ved Herren Jesus, at jeg snart kan sende Timotheus til jer, så at også jeg kan være ved godt mod, når jeg hører, hvordan det står til hos jer. **20** For jeg har ingen med et sind som hans til oprigtigt at tage sig af jeres sag. **21** Alle de andre søger jo deres eget og ikke det, der hører Jesus Kristus til. **22** I ved, hvordan Timotheus har stået sin prøve; som et barn, der hjælper sin far, har han sammen med mig tjent evangeliet. **23** Ham håber jeg altså at kunne sende til jer, så snart jeg har fået klarhed over mine forhold. **24** Men i tillid til Herren stoler jeg på, at jeg også selv snart skal komme.

**25** Jeg har ment det nødvendigt at sende Epafroditus til jer, min broder og medarbejder og medkæmper, jeres egen udsending, som I sendte til at tjene mig, med hvad jeg havde brug for. **26** Han har nemlig længtes efter jer alle og været urolig, fordi I havde hørt, at han var syg. **27** Og syg har han været, døden nær; men Gud var barmhjertig mod ham, og ikke mod ham alene, men også mod mig, så at jeg ikke skulle have sorg på sorg. **28** Så meget mere ivrig er jeg for at sende ham, for at I skal glæde jer på ny ved at gense ham og jeg selv have mindre grund til sorg. **29** Tag nu imod ham i Herrens navn med stor glæde, og hold den slags mennesker i ære! **30** For under arbejdet for Kristus satte han livet på spil og var nær ved at dø for at opfylde, hvad der endnu stod tilbage i jeres tjeneste for mig.

### Fil 3

#### Kristus eller omskærelse

**1** I øvrigt, mine brødre, glæd jer i Herren! At skrive det samme til jer igen og igen gør mig ikke træt, men slår det fast for jer.

**2** Vogt jer for hundene, vogt jer for de slette arbejdere, vogt jer for de skamskårne! **3** Det er os, der er de omskårne, og som tjener ved Guds ånd og har vores stolthed i Kristus Jesus i stedet for at stole på noget ydre. **4** Og dog, også jeg har noget at stole på, selv i det ydre. Hvis nogen anden mener at kunne stole på noget ydre, så kan jeg det endnu mere: **5** omskåret på ottendedagen, israelit af fødsel, af Benjamins stamme, hebræer af hebræere, lovtro farisæer, **6** ivrig forfølger af kirken, uangribelig i lovretfærdighed.

**7** Dog, hvad jeg havde af fortjeneste, det regner jeg nu på grund af Kristus for tab. **8** Ja, jeg regner så vist alt for tab på grund af det langt større at kende Kristus Jesus, min Herre. På grund af ham har jeg tabt det alt sammen, og jeg regner det for skarn, for at jeg kan vinde Kristus **9** og findes i ham, ikke med min egen retfærdighed, den fra loven, men med den, der fås ved troen på Kristus, retfærdigheden fra Gud grundet på troen, **10** for at jeg kan kende ham og hans opstandelses kraft og lidelsesfællesskabet med ham, så jeg får skikkelse af hans død, **11** om jeg dog kunne nå frem til opstandelsen fra de døde!

#### Paulus' eksempel

**12** Ikke at jeg allerede har grebet det eller allerede er blevet fuldkommen; men jeg jager efter det, om jeg virkelig kunne gribe det, fordi jeg selv er grebet af Kristus Jesus. **13** Brødre, jeg mener ikke om mig selv, at jeg allerede har grebet det. Men dette ene gør jeg: Jeg glemmer, hvad der ligger bagude, og strækker mig frem mod det, der ligger forude; **14** jeg jager mod målet, efter sejrsprisen, som Gud fra himlen kalder os til i Kristus Jesus. **15** Således skal vi tænke, vi der er fuldkomne, og tænker I anderledes på noget punkt, så vil Gud åbenbare også det for jer; **16** blot skal vi blive i det spor, vi er kommet ind på.

**17** Efterlign mig, brødre, og se hen til dem, der lever efter det forbillede, I har i os. **18** For der er mange – jeg har ofte nævnt dem for jer, og nu nævner jeg dem også med gråd – der lever som fjender af Kristi kors. **19** De ender i fortabelse, bugen er deres gud, de sætter en ære i deres skam, de tænker kun på det jordiske. **20** Men vort borgerskab er i himlene; derfra venter vi også Herren Jesus Kristus som frelser. **21** Han skal forvandle vort fornedrede legeme og give det skikkelse som hans herliggjorte legeme med den kraft, hvormed han kan underlægge sig alt.

### Fil 4

**1** Derfor, mine kære brødre, som jeg længes efter, min glæde og min sejrskrans, stå således fast i Herren, mine kære!

#### Formaninger om enighed og mildhed

**2** Jeg formaner Euodia og formaner Syntyke til at enes i Herren. **3** Ja, jeg beder også dig, trofaste Synzygos, hjælp dem, for de har kæmpet for evangeliet sammen med mig og sammen med Clemens og mine andre medarbejdere, hvis navne står i livets bog.

**4** Glæd jer altid i Herren! Jeg siger atter: Glæd jer! **5** Lad jeres mildhed blive kendt af alle mennesker. Herren er nær. **6** Vær ikke bekymrede for noget, men bring i alle forhold jeres ønsker frem for Gud i bøn og påkaldelse med tak. **7** Og Guds fred, som overgår al forstand, vil bevare jeres hjerter og tanker i Kristus Jesus.

**8** I øvrigt, brødre, alt, hvad der er sandt, hvad der er ædelt, hvad der er ret, hvad der er rent, hvad der er værd at elske, hvad der er værd at tale godt om, kort sagt: det gode og det rosværdige, det skal I lægge jer på sinde. **9** Hvad I har lært og taget imod og hørt og set hos mig, det skal I gøre. Og fredens Gud vil være med jer.

#### Tak for gaven fra Filippi

**10** Jeg glæder mig meget i Herren over, at I nu omsider har ladet jeres omsorg for mig blomstre op; det havde I også tidligere i sinde, men ikke mulighed for. **11** Ikke sådan at forstå, at jeg har manglet noget; for jeg har lært at nøjes med, hvad jeg har. **12** Jeg kender til at have ringe kår, og jeg kender til at have overflod. I ét og alt er jeg indviet, både at være mæt og at sulte, både at have overflod og at lide mangel. **13** Alt formår jeg i ham, der giver mig kraft.

**14** Alligevel var det smukt af jer at gøre fælles sag med mig i min nød. **15** I ved jo også selv, filippere, at i evangeliets første tid, da jeg drog bort fra Makedonien, var der ingen anden menighed end jer, der stod sammen med mig om udgifter og indtægter. **16** Også i Thessalonika sendte I mig indtil flere gange, hvad jeg havde brug for. **17** Ikke at jeg stræber efter gaven, men jeg stræber efter det udbytte, som tæller godt i jeres regnskab. **18** Jeg har modtaget det hele og har nu rigeligt. Jeg har mere end nok efter at have modtaget jeres gave af Epafroditus, en liflig duft, et kærkomment offer, Gud til behag. **19** Min Gud vil fuldt ud give jer alt, hvad I har brug for, af sin rigdom på herlighed i Kristus Jesus. **20** Gud, vor Fader, være ære i evighedernes evigheder! Amen.

#### Hilsner

**21** Hils hver enkelt af de hellige i Kristus Jesus! Hilsen til jer fra brødrene hos mig. **22** Hilsen til jer fra alle de hellige, især fra dem, der hører til kejserens hus.

**23** Herren Jesu Kristi nåde være med jeres ånd!


## Kolossenserbrevet

### Kol 1

**1** Fra Paulus, Kristi Jesu apostel ved Guds vilje, og vor broder Timotheus.

**2** Til de hellige i Kolossæ, de troende brødre i Kristus.

Nåde være med jer og fred fra Gud, vor Fader!

#### Bøn for menigheden om fuld kundskab om Guds vilje

**3** Vi takker altid Gud, vor Herre Jesu Kristi fader, når vi beder for jer; **4** for vi har hørt om jeres tro på Kristus Jesus og om jeres kærlighed til alle de hellige, **5** udsprunget af det håb, som venter jer i himlene. Det har I hørt om i sandhedens ord, evangeliet, **6** som nu er hos jer, sådan som det i hele verden bærer frugt og vokser, ligesom også hos jer, fra den dag I hørte det og lærte Guds nåde at kende i sandhed. **7** Sådan har I lært det af vor kære medtjener, Epafras, som er en trofast Kristi tjener for jer, **8** og han har også fortalt os om jeres kærlighed i Ånden.

**9** Derfor har vi heller ikke, siden den dag vi hørte om det, holdt op med at bede for jer. Vi beder om, at I med al visdom og åndelig indsigt må få fuld kundskab om Guds vilje, **10** så I kan leve, som Herren vil det, på alle måder ham til behag, og bære frugt med alle gode gerninger, vokse i kundskab om Gud **11** og styrkes med al kraft ved hans herlige magt til al udholdenhed og tålmodighed.

#### Forløsningen ved Kristus

**12** Tak med glæde vor Fader, som har gjort jer duelige til at få del i de helliges arv i lyset. **13** Han friede os ud af mørkets magt og flyttede os over i sin elskede søns rige; **14** i ham har vi forløsningen, syndernes forladelse.
      **15** *Han er den usynlige Guds billede,
      al skabnings førstefødte.*
      **16** *I ham blev alting skabt
      i himlene og på jorden,
      det synlige og det usynlige,
      troner og herskere,
      magter og myndigheder.
      Ved ham og til ham er alting skabt.*
      **17** *Han er forud for alt,
      og alt består ved ham.*
      **18** *Han er hoved for legemet, kirken.*
Han er begyndelsen, den førstefødte af de døde, for at han i alle ting skulle være den første. **19** For i ham besluttede hele guddomsfylden at tage bolig **20** og ved ham at forsone alt med sig, på jorden som i himlene, ved at stifte fred ved hans blod på korset.

**21** Også jer, som før var fremmede og fjendske af sind med jeres onde gerninger, **22** har Gud nu forsonet med sig ved Kristi legemlige død, for at føre jer frem som hellige og lydefrie og uangribelige for sit ansigt, **23** hvis I da forbliver grundfæstede og faste i troen uden at lade jer rokke fra håbet i det evangelium, I har hørt, det som er blevet prædiket for al skabningen under himlen, og som jeg, Paulus, er blevet tjener for.

#### Paulus' lidelser for kirken

**24** Nu glæder jeg mig over det, jeg må lide for jer; og hvad der mangler af Kristi trængsler, udfylder jeg med min egen krop for hans legeme, som er kirken. **25** Den er jeg blevet tjener for i kraft af det hverv, Gud har givet mig med henblik på jer: fuldt ud at forkynde Guds ord, **26** den hemmelighed, som har været skjult for alle tider og slægter, men som nu er blevet åbenbaret for hans hellige; **27** for dem ville Gud kundgøre, hvor rig på herlighed for hedningerne denne hemmelighed er: Kristus i jer, herlighedens håb. **28** Ham forkynder vi, og vi formaner enhver og belærer enhver med al visdom for at føre ethvert menneske frem som fuldkomment i Kristus. **29** Det er det, jeg slider og strider for med hans kraft, der virker mægtigt i mig.

### Kol 2

#### Paulus' kamp for menighederne

**1** Jeg vil nemlig have, at I skal vide, hvor svær en kamp jeg må kæmpe for jer og for dem i Laodikea og for alle andre, der ikke har truffet mig, **2** for at de skal trøstes i deres hjerte og knyttes sammen i kærlighed og nå til den fulde rigdom på vished og indsigt, nå til erkendelse af Guds hemmelighed, Kristus, **3** i hvem alle visdommens og kundskabens skatte er skjult. **4** Det siger jeg, for at ingen skal besnære jer med forførerisk tale. **5** For selv om jeg ikke er personligt til stede, så er jeg dog i ånden hos jer, og jeg glæder mig over den orden, jeg ser hos jer, og over fastheden i jeres tro på Kristus.

#### Livet i Kristus

**6** Når I nu har taget imod Kristus Jesus, Herren, så lev i ham, **7** rodfæstede i ham, opbyggede i ham, grundfæstede i troen, som I har lært det, overstrømmende i jeres tak. **8** Se til, at ingen fanger jer med filosofi og tomt bedrag, der bygger på menneskers overlevering, på verdens magter og ikke på Kristus. **9** For i ham bor hele guddomsfylden i kød og blod, **10** og i ham, som er hoved for al magt og myndighed, er I blevet fyldt med den. **11** I ham blev I også omskåret, ikke med hånden, men ved at aflægge det syndige legeme, ved omskærelse til Kristus, **12** da I blev begravet sammen med ham i dåben, og i den blev I også oprejst sammen med ham ved troen på Guds kraft, der oprejste ham fra de døde. **13** Også jer, der var døde i jeres overtrædelser, uomskårne på kroppen, gjorde Gud levende sammen med ham, da han tilgav os vore overtrædelser. **14** Han slettede vort gældsbevis med alle dets bestemmelser imod os; han fjernede det ved at nagle det til korset; **15** han afvæbnede magterne og myndighederne, stillede dem offentligt til skue og førte dem i sit triumftog i Kristus.

#### Advarsel mod menneskebud

**16** Lad derfor ikke nogen dømme jer på grund af mad eller drikke, eller på grund af fester eller nymåne eller sabbatter. **17** Det er kun en skygge af det, som skal komme, men legemet selv er Kristus. **18** Lad jer ikke frakende sejrsprisen af nogen, som går ind for falsk ydmyghed og engledyrkelse, fordyber sig i egne syner og uden grund er indbildsk i sit verdslige sind, **19** og som ikke holder sig til ham, der er hovedet, og ud fra hvem hele legemet, støttet og sammenholdt af sener og led, vokser Guds vækst.

**20** Når I med Kristus er døde fra verdens magter, hvorfor underkaster I jer så påbud, som om I levede i verden: **21** Tag ikke, smag ikke, rør ikke! **22** – alt sammen noget, der skal bruges og forgå – det er kun menneskers påbud og lære. **23** Det går for at være visdom med selvvalgt gudsdyrkelse, falsk ydmyghed og skånselsløshed mod legemet, men det har ikke nogen værdi, det tjener kun til kødelig tilfredsstillelse.

### Kol 3

#### Livet skjult med Kristus i Gud

**1** Når I nu er oprejst med Kristus, så søg det, som er i himlen, dér hvor Kristus sidder ved Guds højre hånd. **2** Tænk på det, som er i himlen, og ikke på det jordiske. **3** I er jo døde, og jeres liv er skjult med Kristus i Gud. **4** Når Kristus, jeres liv, bliver åbenbaret, da skal også I blive åbenbaret sammen med ham i herlighed. **5** Så lad da det jordiske i jer dø: utugt, urenhed, lidenskaber og onde lyster, og griskhed, for det er afgudsdyrkelse. **6** Det nedkalder Guds vrede over ulydighedens børn. **7** Den slags hengav også I jer til, dengang I levede sådan. **8** Men nu skal også I aflægge det alt sammen: vrede, hidsighed, ondskab, spot og skamløs snak i jeres mund. **9** Lyv ikke for hinanden, for I har aflagt det gamle menneske med dets gerninger **10** og iført jer det nye, som fornyes i sin skabers billede til at have erkendelse. **11** Her kommer det ikke an på at være græker og jøde, omskåret og uomskåret, barbar, skyte, træl, fri, men Kristus er alt og i alle.

**12** Ifør jer da, som Guds udvalgte, hellige og elskede, inderlig barmhjertighed, godhed, ydmyghed, mildhed, tålmodighed. **13** Bær over med hinanden og tilgiv hinanden, hvis den ene har noget at bebrejde den anden. Som Herren tilgav jer, skal I også gøre. **14** Men over alt dette skal I iføre jer kærligheden, som er fuldkommenhedens bånd. **15** Kristi fred skal råde i jeres hjerter; til den blev I jo kaldet som lemmer på ét legeme. Og vær taknemlige. **16** Lad Kristi ord bo i rigt mål hos jer. Undervis og forman med al visdom hinanden med salmer, hymner og åndelige sange, syng med tak i jeres hjerte til Gud. **17** Hvad I end gør i ord eller gerning, gør det alt sammen i Herren Jesu navn, og sig Gud Fader tak ved ham!

#### En kristen husorden

**18** Hustruer, I skal underordne jer under jeres mænd, som det sømmer sig i Herren. **19** Mænd, elsk jeres hustruer, og vær ikke hårde mod dem.

**20** Børn, adlyd jeres forældre i alt, for sådan skal det være i Herren. **21** Fædre, I må ikke tirre jeres børn, så de mister modet.

**22** Slaver, adlyd jeres jordiske herrer i alt, ikke som øjentjenere, der vil stå sig godt med mennesker, men af et oprigtigt hjerte i frygt for Herren. **23** Hvad I end gør, gør det af hjertet – for Herren og ikke for mennesker. **24** I ved jo, at I af Herren skal få jeres arv til gengæld. Tjen Kristus, vor Herre. **25** Den, der gør uret, skal få den uret igen, han har gjort, og der bliver ikke gjort forskel på folk.

### Kol 4

**1** I, som er herrer, gør ret og skel mod jeres slaver; for I ved, at også I har en Herre i himlen.

#### Opfordring til forbøn

**2** Vær udholdende i bøn, våg med bøn og tak, **3** og bed også for os om, at Gud vil åbne os en dør for ordet, så vi kan forkynde Kristus-hemmeligheden, som jeg sidder i fængsel for. **4** Bed om, at jeg må gøre den kendt og tale, som jeg skal. **5** Vær vise i jeres omgang med dem udenfor, og brug det gunstige øjeblik. **6** Jeres tale skal altid være venlig, krydret med salt, så I ved, hvordan I skal svare hver enkelt.

#### Hilsner

**7** Alt her hos mig vil Tykikos, den kære broder og trofaste tjener og medarbejder i Herren, give jer besked om. **8** Jeg sender ham til jer, netop for at I kan kende til vore forhold, og for at han kan trøste jeres hjerte. **9** Sammen med ham sender jeg Onesimos, den trofaste og kære broder, som er en af jeres. De vil give jer besked om alting her.

**10** Hilsen fra Aristark, min medfange, og Markus, Barnabas' fætter; ham har I fået påbud om – tag godt imod ham, når han kommer til jer. **11** Og fra Jesus med tilnavnet Justus. De er de eneste jøder, som arbejder sammen med mig for Guds rige, og de har været mig til trøst. **12** Hilsen fra jeres Epafras, Kristi Jesu tjener, som altid kæmper for jer i sine bønner, for at I kan stå fast, fuldkomne og med sikker forvisning om, hvad der i alle forhold er Guds vilje. **13** Jeg kan bevidne, at han har megen møje for jeres skyld og for dem i Laodikea og Hierapolis. **14** Hilsen fra den kære Lukas, lægen, og fra Demas.

**15** Hils brødrene i Laodikea, og hils Nymfa og menigheden i hendes hus! **16** Når brevet er blevet læst hos jer, sørg så for, at det også bliver læst i menigheden i Laodikea, og at I selv får brevet til Laodikea at læse. **17** Sig til Arkippos: Se til, at du gør fyldest i den tjeneste, du fik i Herren.

**18** Hilsen fra Paulus med min egen hånd. Husk mig i mine lænker. Nåden være med jer!


## Første Thessalonikerbrev

### 1 Thess 1

**1** Fra Paulus og Silvanus og Timotheus.

Til thessalonikernes menighed i Gud Fader og Herren Jesus Kristus.

Nåde være med jer og fred!

#### Tak til Gud for menighedens modtagelse af ordet

**2** Vi takker altid Gud for jer alle, når vi nævner jer i vore bønner og uophørligt **3** over for vor Gud og Fader mindes jeres gerninger i troen, jeres arbejde i kærligheden og jeres udholdenhed i håbet til vor Herre Jesus Kristus. **4** Brødre, I som er elsket af Gud, vi ved, at I er udvalgt; **5** for vort evangelium kom ikke til jer blot med ord, men også med kraft og med Helligånd og med fuld vished, og I ved, at sådan færdedes vi hos jer for jeres skyld. **6** I efterlignede os, og Herren, og I tog under stor trængsel imod ordet, glade i Helligånden, **7** så I er blevet et forbillede for alle de troende i Makedonien og Akaja. **8** Fra jer har Herrens ord givet genlyd ikke blot i Makedonien og Akaja; nej, alle vegne er jeres tro på Gud nået hen, så vi ikke behøver at tale om det. **9** Folk fortæller selv om, hvilken modtagelse vi fik hos jer, og om, hvordan I vendte om til Gud fra afguderne for at tjene den levende og sande Gud **10** og fra himlene at vente hans søn, som han oprejste fra de døde, Jesus, der frier os fra den kommende vrede.

### 1 Thess 2

#### Paulus' ophold i Thessalonika

**1** Brødre, I ved jo selv, at den indgang, vi fik hos jer, ikke var forgæves, **2** men skønt vi, som I ved, lige var blevet plaget og mishandlet i Filippi, fandt vi frimodighed i vor Gud til at forkynde hans evangelium for jer under megen kamp. **3** Vor forkyndelse skyldes ikke vildfarelse eller urene motiver og sker ikke med svig; **4** men vi forkynder sådan, som Gud har fundet os værdige til at få evangeliet betroet, ikke for at behage mennesker, men Gud, som prøver vort hjerte. **5** Vi optrådte jo, som I ved, aldrig med smigrende ord og heller ikke med fordækt griskhed – det er Gud vidne på! **6** Vi søgte heller ikke anerkendelse hos mennesker, hverken hos jer eller andre, **7** og det skønt vi som Kristi apostle havde ret til at ligge jer til byrde. Tværtimod færdedes vi med venlighed blandt jer. Som en mor tager sig af sine børn, **8** sådan ville vi af ømhed for jer gerne give jer ikke blot Guds evangelium, men også vort liv. For vi var kommet til at holde af jer. **9** Brødre, I husker jo vores slid og møje; vi arbejdede nat og dag for ikke at ligge nogen af jer til byrde, mens vi prædikede Guds evangelium for jer. **10** I selv, og Gud, er vidner på, hvor fromt, retskaffent og uangribeligt vi færdedes blandt jer, som tror. **11** I ved også, hvordan vi, som en far over for sine børn, **12** formanede og opmuntrede og tilskyndede hver eneste af jer til at leve, som Gud vil det, han der kalder jer til sit rige og sin herlighed.

**13** Derfor takker vi også Gud uophørligt. For da I modtog Guds ord, som I hørte af os, tog I ikke imod det som menneskeord, men som det, det i sandhed er, Guds ord, og det virker i jer, som tror. **14** I, brødre, ligner jo Guds menigheder i Judæa, som er i Kristus Jesus, for I har lidt det samme af jeres landsmænd, som de har lidt af jøderne, **15** der slog både Herren Jesus og profeterne ihjel, og som har fordrevet os, og som ikke behager Gud og er imod alle mennesker, **16** fordi de hindrer os i at tale til hedningerne, så de kan blive frelst; sådan fylder de altid deres synders mål. Men vreden er kommet over dem til fulde.

#### Paulus' længsel efter menigheden

**17** Brødre, for en tid er vi blevet bortrevet fra jer som fra vore børn, dog kun i det ydre, ikke i hjertet. Så meget mere ivrige har vi i vores store længsel været efter at se jer igen ansigt til ansigt. **18** For vi har villet komme til jer, jeg, Paulus, indtil flere gange, men Satan afskar os fra det. **19** For hvem er vort håb eller vor glæde eller vor hæderskrans over for Jesus, vor Herre, når han kommer, om ikke netop I? **20** I er jo vor ære og glæde.

### 1 Thess 3

**1** Da vi derfor ikke længere kunne holde det ud, besluttede vi at blive alene tilbage i Athen, **2** og vi sendte Timotheus, vor broder og Guds medarbejder i forkyndelsen af evangeliet om Kristus, for at styrke og trøste jer i jeres tro, **3** så ingen bringes til at vakle under disse trængsler. I ved jo selv, at det er vi bestemt til. **4** Allerede da vi var hos jer, sagde vi til jer, at vi skulle komme ud for trængsler. Sådan gik det også, og det ved I. **5** Da jeg derfor ikke længere kunne holde det ud, sendte jeg bud for at få besked om jeres tro, om fristeren skulle have fristet jer, og vort slid skulle være forgæves.

**6** Men nu er Timotheus kommet tilbage fra jer og har bragt os et godt budskab om jeres tro og kærlighed og om, at I altid husker os med glæde og længes efter at se os, ligesom vi også længes efter at se jer. **7** Brødre, derved har I været os til trøst i al vor nød og trængsel med jeres tro. **8** For nu lever vi, hvis I står fast i Herren. **9** Hvordan skal vi dog kunne give Gud tak til gengæld for al den glæde, vi har af jer over for vor Gud? **10** Nat og dag bønfalder vi om igen at få jer at se ansigt til ansigt og råde bod på, hvad der er af mangler i jeres tro. **11** Vor Gud og Fader og vor Herre Jesus jævne vores vej til jer! **12** Og Herren lade jer vokse og blive overstrømmende rige i kærligheden til hinanden og til alle, som vores kærlighed til jer, **13** så han styrker jeres hjerter til at være uangribelige i hellighed over for vor Gud og Fader, når vor Herre Jesus kommer med alle sine hellige! Amen.

### 1 Thess 4

#### Om hellighed og broderkærlighed

**1** I øvrigt, brødre, beder vi jer om og formaner jer i Herren Jesus til at gøre endnu mere fremgang i at leve sådan, som I lærte af os, Gud til behag, hvad I da også gør. **2** I ved jo, hvilke påbud vi gav jer ved Herren Jesus. **3** For dette er Guds vilje, at I skal helliges, så I afholder jer fra utugt, **4** sørger for hver især at have jeres hustru i hellighed og ære **5** og ikke i sanseligt begær som hedningerne, der ikke kender Gud, **6** og så I ikke foruretter eller udbytter jeres broder i forretning. For Herren straffer al den slags, som vi også tidligere har sagt til jer og har forsikret jer om, **7** og Gud kaldte os ikke til urenhed, men til hellighed. **8** Derfor, hvis nogen forkaster dette, er det ikke et menneske, han forkaster, men Gud, som giver jer sin hellige ånd.

**9** Om broderkærligheden har I ikke brug for, at der skrives til jer, for I er selv oplært af Gud til at elske hinanden, **10** og I viser jo kærlighed mod alle brødrene i hele Makedonien. Men vi formaner jer, brødre, til at gøre det endnu mere **11** og til at sætte en ære i at leve stilfærdigt og passe jeres egne sager og selv arbejde med jeres hænder, sådan som vi påbød jer det, **12** så at I lever ordentligt i jeres omgang med dem udenfor og ikke mangler noget.

#### Om de afdøde troende og Herrens komme

**13** Brødre, vi vil ikke, at I skal være uvidende om dem, der sover hen, for at I ikke skal sørge som de andre, der ikke har noget håb. **14** For så sandt som vi tror, at Jesus døde og opstod, vil Gud også ved Jesus føre de hensovede sammen med ham. **15** For det siger vi jer med et ord af Herren: Vi, der lever og endnu er her, når Herren kommer, skal ikke gå forud for de hensovede. **16** For Herren selv vil, når befalingen lyder, når ærkeenglen kalder og Guds basun gjalder, stige ned fra himlen, og de, der er døde i Kristus, skal opstå først. **17** Så skal vi, der lever og endnu er her, rykkes bort i skyerne sammen med dem for at møde Herren i luften, og så skal vi altid være sammen med Herren. **18** Trøst derfor hinanden med disse ord.

### 1 Thess 5

**1** Om tider og timer har I ikke brug for, brødre, at der skrives til jer. **2** For I ved selv ganske nøje, at Herrens dag kommer som en tyv om natten. **3** Når folk siger: »Fred og ingen fare!« da er undergangen pludselig over dem som veerne over en, der skal føde, og de skal ikke undslippe. **4** Men I, brødre, er ikke i mørke, så dagen skulle kunne overraske jer som en tyv. **5** I er jo alle lysets børn og dagens børn. Vi tilhører ikke natten, og heller ikke mørket. **6** Så skal vi da ikke sove som de andre, men være vågne og ædru. **7** For de, der sover, sover om natten, og de, der drikker sig berusede, er berusede om natten. **8** Men vi, der tilhører dagen, skal være ædru og iføre os troen og kærligheden som brynje og håbet om frelse som hjelm. **9** For Gud har ikke bestemt os til at rammes af hans vrede, men til at opnå frelsen ved vor Herre Jesus Kristus, **10** som døde for os, for at vi, hvad enten vi er vågne eller sover, skal leve sammen med ham. **11** Trøst derfor hinanden og opbyg hinanden, som I også gør.

#### Korte formaninger

**12** Brødre, vi beder jer om at skønne på dem, der slider iblandt jer og står i spidsen for jer i Herren og vejleder jer. **13** Dem skal I omfatte med særlig kærlighed på grund af deres arbejde. Hold fred med hinanden. **14** Vi formaner jer, brødre, vejled dem, der ikke lever ordentligt, trøst de ængstelige, tag jer af de svage, vær langmodige med alle. **15** Se til, at ingen gengælder nogen ondt med ondt, men stræb altid efter at gøre det gode mod hinanden og mod alle.
       **16** Vær altid glade,
       **17** bed uophørligt,
       **18** sig tak under alle forhold; for dette er Guds vilje med jer i Kristus Jesus.
       **19** Udsluk ikke Ånden,
       **20** ringeagt ikke profetisk tale.
       **21** Prøv alt, hold fast ved det gode,
       **22** hold jer fra det onde i enhver skikkelse!

**23** Fredens Gud hellige jer helt og holdent og bevare fuldt ud jeres ånd og sjæl og legeme lydefri ved vor Herre Jesu Kristi komme! **24** Trofast er han, som kalder jer; han vil også gøre det.

#### Hilsen

**25** Brødre, bed også for os! **26** Hils alle brødrene med helligt kys!

**27** Jeg besværger jer ved Herren: Lad dette brev blive læst op for alle brødrene.

**28** Vor Herre Jesu Kristi nåde være med jer!


## Andet Thessalonikerbrev

### 2 Thess 1

**1** Fra Paulus og Silvanus og Timotheus.

Til thessalonikernes menighed i Gud, vor Fader, og Herren Jesus Kristus.

**2** Nåde være med jer og fred fra Gud, vor Fader, og Herren Jesus Kristus!

#### Tak til Gud for menighedens tro og udholdenhed

**3** Vi bør altid takke Gud for jer, brødre, som ret er, fordi jeres tro stadig vokser, og jeres kærlighed til hinanden tager til hos hver eneste af jer. **4** Derfor kan vi selv tale med stolthed i Guds menigheder om jeres udholdenhed og tro under alle de forfølgelser og trængsler, I må udstå. **5** Det er et varsel om Guds retfærdige dom, for at I skal kendes værdige til Guds rige, som I nu lider for, **6** så sandt som det er retfærdigt for Gud at gengælde dem, der volder jer trængsel, med trængsel, **7** og at gengælde jer, der lider trængsel, med lindring sammen med os, når Herren Jesus, fulgt af sine mægtige engle, åbenbares fra himlen **8** med flammende ild og bringer straf over dem, der ikke kender Gud og ikke er lydige mod evangeliet om vor Herre Jesus. **9** De skal straffes med evig undergang fjernt fra Herrens ansigt og fra hans herlighed og magt, **10** når han på den dag kommer for at blive herliggjort blandt sine hellige og blive hyldet blandt alle, som kom til tro; for hvad vi har vidnet for jer, har I troet. **11** Derfor beder vi også altid for jer om, at vor Gud vil gøre jer værdige til hans kaldelse og med kraft fylde jer med alle gode forsætter og alle troens gerninger, **12** for at vor Herre Jesu navn må blive herliggjort i jer, og I i ham, ved vor Guds og Herren Jesu Kristi nåde.

### 2 Thess 2

#### Lovløshedens menneske og Herrens dag

**1** Vi beder jer, brødre, når det gælder vor Herre Jesu Kristi komme, og hvordan vi skal føres sammen med ham, **2** så lad jer ikke straks bringe ud af fatning eller skræmme, hverken af en profeti eller af et ord eller af et brev, der skulle være fra os, om at Herrens dag er lige forestående. **3** Lad ingen på nogen måde forlede jer. Først skal nemlig frafaldet komme og lovløshedens menneske åbenbares, fortabelsens søn, **4** modstanderen, der ophøjer sig over alt, hvad der hedder Gud og helligdom, så at han sætter sig i Guds tempel og udgiver sig selv for at være Gud. **5** Husker I ikke, at jeg sagde dette til jer, mens jeg endnu var hos jer? **6** I ved også nu, hvad det er, der holder igen, så at han først åbenbares, når hans tid er inde. **7** For allerede nu virker lovløshedens hemmelighed; blot skal han, der endnu holder igen, først fjernes. **8** Da skal den lovløse åbenbares; ham skal Herren Jesus dræbe med sin munds ånde og tilintetgøre, når han kommer synligt. **9** Den lovløses komme er Satans værk og sker med al kraft og med løgnetegn og løgneundere **10** og med alt uretfærdighedens bedrag over for dem, der fortabes, fordi de ikke har taget imod kærlighed til sandheden, så de kunne blive frelst. **11** Derfor sender Gud vildfarelsens magt over dem, så de tror på løgnen, **12** for at alle, der ikke er kommet til tro på sandheden, men fandt behag i uretfærdigheden, skal blive dømt.

#### Tak til Gud og formaning om udholdenhed

**13** Vi bør altid takke Gud for jer, brødre, som er elsket af Herren, fordi Gud udvalgte jer som en førstegrøde til frelse ved Åndens helligelse og ved tro på sandheden. **14** Dertil kaldte han jer også ved vort evangelium, for at I skulle opnå vor Herre Jesu Kristi herlighed. **15** Stå derfor fast, brødre, og hold jer til de overleveringer, som I er blevet undervist i, hvad enten det var i ord eller i brev fra os. **16** Vor Herre Jesus Kristus og Gud, vor Fader, som har elsket os og i sin nåde givet os evig trøst og godt håb, **17** han trøste jeres hjerter og styrke jer til alt godt i gerning og i ord!

### 2 Thess 3

#### Opfordring til forbøn

**1** I øvrigt, brødre, bed for os om, at Herrens ord må få frit løb og æres, som det allerede sker hos jer, **2** og at vi kan fries fra vanartede og onde mennesker; for det er ikke alle, der har troen. **3** Men trofast er Herren, han vil styrke jer og bevare jer fra det onde. **4** Vi har i Herren den tillid til jer, at I både gør og vil gøre, hvad vi påbyder jer. **5** Herren lede jeres hjerte til Guds kærlighed og til Kristi udholdenhed!

#### Formaning om et arbejdsomt liv

**6** Vi påbyder jer, brødre, i vor Herre Jesu Kristi navn at holde jer fra enhver broder, der lever et uordentligt liv og ikke holder sig til den overlevering, de modtog af os. **7** I ved jo selv, hvordan I bør efterligne os. Vi levede ikke uordentligt blandt jer, **8** og vi fik ikke kosten gratis af nogen, men fik den ved at arbejde under slid og møje nat og dag for ikke at ligge nogen af jer til byrde, **9** ikke fordi vi ikke havde ret til det, men for at give jer et forbillede, så I kan efterligne os. **10** For allerede da vi var hos jer, bød vi jer, at den, der ikke vil arbejde, skal heller ikke have føden. **11** Vi har nemlig hørt, at der er nogle blandt jer, der lever uordentligt; de arbejder ikke, men blander sig i ting, som ikke kommer dem ved. **12** Dem byder og formaner vi ved Herren Jesus Kristus, at de skal arbejde støt og stille og selv skaffe sig til livets ophold. **13** Men I, brødre, må ikke blive trætte af at gøre det gode. **14** Hvis nogen ikke adlyder, hvad vi har sagt her i brevet, så mærk jer ham og hav ikke noget med ham at gøre, så at han kan skamme sig; **15** dog skal I ikke regne ham for en fjende, men vejlede ham som en broder. **16** Fredens Herre give jer freden, altid og på alle måder! Herren være med jer alle!

#### Hilsen

**17** Hilsen fra Paulus med min egen hånd. Det er et kendetegn i ethvert brev; sådan skriver jeg.

**18** Vor Herre Jesu Kristi nåde være med jer alle!


## Første Timotheusbrev

### 1 Tim 1

**1** Fra Paulus, Kristi Jesu apostel efter befaling fra Gud, vor frelser, og Kristus Jesus, vort håb.

**2** Til Timotheus, mit ægte barn i troen.

Nåde og barmhjertighed og fred fra Gud Fader og Kristus Jesus, vor Herre!

#### Advarsel mod vranglære

**3** Da jeg rejste til Makedonien, bad jeg dig blive i Efesos, for at du skulle påbyde visse folk, at de ikke må føre vranglære **4** eller holde sig til myter og endeløse stamtavler, hvad der snarere fremmer spekulationer, end det tjener Guds frelsesplan, hvor det drejer sig om tro. **5** Sigtet med det påbud er kærlighed af et rent hjerte, af en god samvittighed og af en oprigtig tro. **6** Nogle har forvildet sig bort fra dette og har vendt sig til tom snak; **7** de vil være lærere i loven, men forstår hverken det, de selv siger, eller hvad det er, de udtaler sig så sikkert om.

**8** Men vi ved, at loven er god, hvis man bruger den, som lov skal bruges, **9** og når man ved, at en lov ikke er bestemt for retskafne, men for lovbrydere og genstridige, for gudløse og syndige, for spottere og ugudelige, for dem, der slår deres far eller mor ihjel, for drabsmænd, **10** utugtige, mænd der ligger i med mænd, bortførere, løgnere, menedere, og hvad der ellers strider mod den sunde lære **11** efter det evangelium om herligheden hos den salige Gud, som jeg har fået betroet.

#### Paulus' eksempel

**12** Jeg takker ham, der har givet mig kraft, Kristus Jesus, vor Herre, fordi han har vist mig den tillid at tage mig i sin tjeneste, **13** skønt jeg tidligere var en spotter og forfølger og fór frem med vold. Men jeg fandt barmhjertighed, for i min vantro vidste jeg ikke, hvad jeg gjorde, **14** og vor Herres nåde har været ud over alle grænser med tro og kærlighed i Kristus Jesus **15** – troværdigt er det ord og al modtagelse værd! For Kristus Jesus kom til verden for at frelse syndere, og af dem er jeg den største. **16** Men netop derfor fandt jeg barmhjertighed, for at jeg kunne være den første, Kristus Jesus viste hele sin langmodighed på, til eksempel for dem, der skal komme til tro på ham og få evigt liv. **17** Evighedernes konge, den uforgængelige, usynlige, eneste Gud være ære og pris i evighedernes evigheder! Amen.

#### Timotheus' opgave

**18** Dette påbud giver jeg dig, mit barn Timotheus, i tillid til de profetier, der engang lød over dig, for at du med støtte i dem skal stride den gode strid, **19** med tro og med god samvittighed. Den har nogle afvist, og derved har deres tro lidt skibbrud; **20** til dem hører Hymenæus og Alexander, som jeg overgav til Satan, for at de skulle lære ikke at spotte.

### 1 Tim 2

#### Bønnen ved gudstjenesten

**1** Jeg formaner da først af alt til bønner og anråbelser, forbønner og taksigelser for alle mennesker; **2** bed for konger og for alle i høje stillinger, så vi kan leve et roligt og stille liv, i al gudfrygtighed og agtværdighed. **3** Det er godt og værdsat hos Gud, vor frelser, **4** som vil, at alle mennesker skal frelses og komme til erkendelse af sandheden. **5** For der er én Gud og én formidler mellem Gud og mennesker, mennesket Kristus Jesus, **6** som gav sig selv som løsesum for alle – det var vidnesbyrdet, da tiden var inde. **7** For det vidnesbyrd blev jeg indsat som forkynder og apostel – jeg taler sandhed, jeg lyver ikke – og som hedningers lærer i tro og sandhed.

**8** Jeg vil altså, at mændene alle vegne skal bede med fromt løftede hænder, uden vrede og uden splid.

#### Formaninger om kvinderne

**9** Ligeledes vil jeg, at kvinder skal være ærbart og ikke prangende klædt, deres pynt skal ikke være kunstfærdige håropsætninger og guld eller perler eller dyrt tøj, **10** men gode gerninger, som det sømmer sig for kvinder, der vedkender sig deres gudsfrygt.

**11** En kvinde skal lade sig belære i stilhed og underordne sig i alt; **12** men at optræde som lærer tillader jeg ikke en kvinde, heller ikke at bestemme over sin mand; hun skal leve i stilhed. **13** For Adam blev skabt først, derefter Eva, **14** og det var ikke Adam, der blev forledt, men kvinden lod sig forlede og overtrådte budet. **15** Men frelses skal hun, ved barnefødslen – hvis de da holder fast ved tro og kærlighed og hellighed med besindighed (3,1)  – troværdigt er det ord!

### 1 Tim 3

#### Om tilsynsmænd

Hvis nogen ønsker at blive tilsynsmand, er det et vigtigt arbejde, han tragter efter. **2** En tilsynsmand skal være ulastelig, én kvindes mand, ædruelig, besindig, værdig, gæstfri, en god lærer, **3** ikke drikfældig eller voldsom, men mild, ikke stridbar og ikke glad for penge. **4** Han skal kunne styre sit eget hus godt og få sine børn til at vise lydighed, i al agtværdighed; **5** for hvordan skal han kunne tage sig af Guds menighed, hvis han ikke forstår at styre sit eget hus? **6** Han må ikke være nyomvendt, for at han ikke skal blive hovmodig og falde ind under Djævelens dom. **7** Han skal også have et godt omdømme blandt dem udenfor, for at han ikke skal komme i vanry og gå i Djævelens fælde.

#### Om menighedstjenere

**8** Ligeledes skal menighedstjenere være agtværdige, de skal stå ved deres ord, ikke være forfaldne til megen vin, ikke være griske. **9** De skal eje troens hemmelighed med ren samvittighed. **10** Men også de skal først prøves, derefter kan de blive menighedstjenere, hvis der ikke er noget at indvende imod dem. **11** Drejer det sig om kvinder, skal de ligeledes være agtværdige, ikke sladderagtige, men ædruelige, tro i alt. **12** En menighedstjener skal være én kvindes mand og skal kunne styre børn og hus godt. **13** For de, der har passet deres tjeneste godt, opnår godt omdømme og stor frimodighed i troen på Kristus Jesus.

#### Gudsfrygtens hemmelighed

**14** Jeg skriver dette til dig, selv om jeg håber snart at komme. **15** Men hvis det trækker ud, skal du vide, hvordan man skal færdes i Guds hus – det er den levende Guds kirke, sandhedens søjle og grundvold. **16** Og uimodsigelig stor er gudsfrygtens hemmelighed: Han blev
      *åbenbaret i kødet,
      retfærdiggjort i Ånden,
      set af englene,
      prædiket blandt folkene,
      troet i verden,
      taget op i herligheden.*

### 1 Tim 4

#### De sidste tiders frafald

**1** Men Ånden siger udtrykkeligt, at i de sidste tider skal nogle falde fra troen, fordi de lytter til vildledende ånder og dæmoners lærdomme, **2** som udbredes ved løgnagtige læreres hykleri, folk der er brændemærket i deres samvittighed. **3** De forbyder ægteskab og kræver, at man holder sig fra føde, som Gud har skabt til at modtages med tak af dem, der tror og har erkendt sandheden. **4** For alt, hvad Gud har skabt, er godt og skal ikke forkastes, når man tager imod det med tak; **5** for det helliges ved Guds ord og ved bøn.

#### Formaninger til Timotheus om at være en god tjener for Kristus

**6** Lægger du brødrene dette på sinde, vil du blive en god tjener for Kristus Jesus, næret af troens og den gode læres ord, som du har fulgt. **7** Men afvis de ugudelige myter, som ikke er andet end kællingehistorier. Øv dig i gudsfrygt; **8** for legemlig øvelse nytter kun lidt, men gudsfrygten er nyttig til alt og har i sig løfte både for dette liv og for det, som kommer **9** – troværdigt er det ord og al modtagelse værd! **10** Derfor slider og strider vi, fordi vi har sat vort håb til den levende Gud, som er alle menneskers frelser, først og fremmest de troendes. **11** Det skal du påbyde og lære.

**12** Lad ingen ringeagte dig, fordi du er ung, men vær et forbillede for de troende i tale, i adfærd, i kærlighed, i troskab, i renhed. **13** Indtil jeg kommer, skal du tage vare på skriftlæsningen, formaningen og undervisningen. **14** Forsøm ikke den nådegave, som du fik i kraft af profetier og under håndspålæggelse af ældsterådet. **15** Tag dig af alt dette, lev i det, så alle kan se, at du gør fremskridt. **16** Giv agt på dig selv og på den undervisning, du giver, hold fast ved det; for når du gør det, bliver du til frelse både for dig selv og for dem, der hører på dig.

### 1 Tim 5

#### Menighedsregler om enker, forstandere og slaver

**1** Du må ikke tale hårdt til en gammel mand, ham skal du formane som en far, unge mænd som brødre, **2** gamle kvinder som mødre og unge piger som søstre, i al ærbarhed.

**3** Enker, som virkelig er alene, skal du vise ærbødighed. **4** Men hvis en enke har børn eller børnebørn, skal disse lære at leve gudfrygtigt inden for deres egen familie og gøre gengæld mod deres gamle; for det er værdsat hos Gud. **5** Den, der virkelig er enke og står alene, har sat sit håb til Gud og bliver ved med at bede og anråbe nat og dag; **6** men den, der fører et udsvævende liv, er levende død. **7** Også det skal du påminde dem om, for at ingen skal kunne udsætte noget på dem. **8** Den, som ikke sørger for sine egne, og særlig for sin egen husstand, har fornægtet troen og er værre end en vantro.

**9** Som enke kan den regnes, der er mindst tres år gammel, har været én mands hustru **10** og er kendt for gode gerninger; hun skal have passet og opdraget børn, have været gæstfri, have vasket de helliges fødder, taget sig af nødlidende, ja, stræbt efter at gøre gode gerninger. **11** Men enker, som ikke har nået den alder, skal du afvise, for når de glemmer Kristus for sanselige lyster, vil de giftes **12** og får så den dom, at de svigtede deres første tro; **13** desuden lærer de lediggang ved at gå omkring i husene, og ikke bare det, men også at være snakkesalige, blande sig i ting, som ikke kommer dem ved, og sige ting, som ikke passer sig. **14** Jeg vil altså, at unge enker skal gifte sig, føde børn, styre hus og ikke give modstanderen nogen anledning til dårlig omtale; **15** nogle af dem har allerede vendt sig bort og slået følge med Satan. **16** Hvis en troende kvinde har enker hos sig, skal hun tage sig af dem og ikke belaste menigheden; den skal tage sig af enker, der virkelig er det.

**17** Ældste, som er gode forstandere, fortjener dobbelt agtelse, særlig de, der slider med forkyndelse og undervisning. **18** For Skriften siger: »Du må ikke binde munden til på en okse, der tærsker,« og: »En arbejder er sin løn værd.« **19** Anklager mod en ældste skal du ikke tage imod, hvis der ikke er to eller tre vidner. **20** Dem, der forsynder sig, skal du irettesætte i alles påhør til skræk og advarsel for andre.

**21** Jeg indskærper dig for Gud og for Kristus Jesus og de udvalgte engle, at du overholder dette uden fordomme og uden at være partisk. **22** Vær ikke for hurtig til at lægge hænderne på nogen, og bliv ikke medskyldig i andres synder; hold dig selv ren.

**23** Drik ikke længere bare vand, men tag lidt vin for din mave, og fordi du så tit er syg.

**24** Nogle menneskers synder er åbenlyse og går forud til dom; hos andre følger de bagefter. **25** På samme måde er også de gerninger, som er gode, synlige, og de, der ikke er det, kan ikke skjules.

### 1 Tim 6

**1** Alle, som er under slaveåg, skal vise deres herrer al den ærbødighed, de har krav på, for at Guds navn og læren ikke skal blive til spot. **2** Og slaver, som har troende herrer, må ikke vise dem mindre ærbødighed, fordi de er brødre, men skal tjene dem endnu bedre, fordi de er troende og kære brødre, som selv lægger vægt på at gøre godt mod dem. Sådan skal du lære og formane.

#### Gudsfrygt og nøjsomhed

**3** Hvis nogen fører vranglære og ikke holder sig til vor Herre Jesu Kristi sunde ord og den lære, der fører til gudsfrygt, **4** er han hovmodig og forstår ingenting. Han er bare syg efter diskussioner og ordkløverier, og det skaber misundelse, kiv, bagtalelse, mistænkeliggørelse, **5** rivninger mellem mennesker, der har mistet deres dømmekraft og sat sandheden over styr; de mener, at gudsfrygt skal kunne lønne sig.

**6** Og vist er det, at gudsfrygt sammen med nøjsomhed bærer lønnen i sig selv; **7** for tomhændet kom vi til verden, og tomhændet skal vi gå ud af den; **8** har vi føde og klæder, skal vi lade os nøje med det. **9** Men de, der vil være rige, falder i fristelse og baghold og henfalder til utallige tåbelige og skadelige tilbøjeligheder, som styrter mennesker i undergang og fortabelse. **10** For kærlighed til penge er roden til alt ondt; drevet af den er nogle blevet ført bort fra troen og har voldt sig selv mange smerter.

#### Troens gode strid

**11** Men du, Guds menneske, skal holde dig fra alt dette og stræbe efter retfærdighed, gudsfrygt, tro, kærlighed, udholdenhed og sagtmodighed. **12** Strid troens gode strid, grib det evige liv, som du blev kaldet til og har bekendt dig til med den gode bekendelse i mange vidners påhør. **13** For Guds ansigt, for ham, som giver alle ting liv, og for Kristus Jesus, som aflagde den gode bekendelse under Pontius Pilatus, byder jeg dig: **14** Hold budet, uplettet og uangribelig, indtil vor Herre Jesu Kristi tilsynekomst, **15** som den salige og eneste hersker, kongernes konge og herrernes herre, skal lade os se, når tiden er inde, **16** han, den eneste, som har udødelighed og bor i et utilgængeligt lys, og som intet menneske har set eller kan se. Ham være ære og evig magt! Amen.

#### Formaning om rigdom og gavmildhed

**17** Dem, der er rige i den nuværende verden, skal du byde, at de ikke må være overmodige og ikke skal sætte deres håb til usikker rigdom, men til Gud, som rigeligt skænker os alt, hvad vi behøver. **18** Du skal byde dem at gøre godt og være rige på gode gerninger, at være gavmilde og dele med andre, **19** og samle sig en skat som en god grundvold for den kommende tid, så de kan gribe det virkelige liv.

#### Advarsel mod den falske kundskab

**20** Timotheus, tag vare på det, der er betroet dig, og vend dig bort fra den ugudelige, tomme snak og indvendingerne fra den kundskab, der med urette kaldes sådan; **21** ved at bekende sig til den er nogle kommet bort fra troen.

Nåden være med jer!


## Andet Timotheusbrev

### 2 Tim 1

**1** Fra Paulus, Kristi Jesu apostel, udsendt ved Guds vilje for at forkynde løftet om livet i Kristus Jesus.

**2** Til Timotheus, mit kære barn.

Nåde og barmhjertighed og fred fra Gud Fader og Kristus Jesus, vor Herre!

#### Trofasthed mod evangeliet

**3** Jeg takker Gud, som jeg tjener med ren samvittighed ligesom mine forfædre, og jeg nævner dig uophørligt i mine bønner, nat og dag. **4** Jeg mindes dine tårer og længes efter at se dig, så jeg kan fyldes af glæde, **5** og jeg husker den oprigtige tro, som du havde, og som allerede din mormor Lois og din mor Eunike havde, og som jeg er vis på, at du også har.

**6** Derfor påminder jeg dig om at lade den nådegave fra Gud, som du fik ved min håndspålæggelse, flamme op. **7** For Gud har ikke givet os en fej ånd, men en ånd med kraft og kærlighed og besindighed. **8** Skam dig derfor ikke ved vidnesbyrdet om vor Herre eller ved mig, hans fange, men vær med til at lide ondt for evangeliet med den kraft, Gud giver. **9** Han frelste os og kaldte os med en hellig kaldelse, ikke på grund af vore gerninger, men efter egen beslutning og af den nåde, som var givet os i Kristus Jesus for evige tider siden, **10** og som nu er åbenbaret ved vor frelser Kristi Jesu tilsynekomst, ved ham, der tilintetgjorde døden og bragte liv og uforgængelighed for lyset ved evangeliet. **11** For det evangelium er jeg indsat som forkynder og apostel og lærer. **12** Derfor må jeg også lide dette; men jeg skammer mig ikke, for jeg ved, hvem jeg tror på, og jeg er vis på, at det står i hans magt at tage vare på den skat, der er betroet mig, til den dag kommer. **13** Du skal tage det, du har hørt af mig, som eksempel på sund forkyndelse, i tro og kærlighed ved Kristus Jesus; **14** den skønne skat, som er betroet dig, skal du tage vare på ved Helligånden, som bor i os.

**15** Som du ved, har alle i provinsen Asien vendt sig fra mig, blandt dem Fygelos og Hermogenes. **16** Herren vise Onesiforos' hus barmhjertighed! Han har tit givet mig nyt mod og har ikke skammet sig ved mine lænker. **17** Tværtimod, da han kom til Rom, søgte han ivrigt efter mig og fandt mig. **18** Herren give ham at finde barmhjertighed hos Gud på den dag! Og til hvor stor hjælp han var i Efesos, ved du bedst selv.

### 2 Tim 2

#### Formaninger til Timotheus som en Herrens tjener

**1** Og du, mit barn, vær stærk ved nåden i Kristus Jesus! **2** Hvad du har hørt af mig i mange vidners nærværelse, skal du betro pålidelige mennesker, som vil være duelige til også at undervise andre.

**3** Vær med til at lide ondt som Kristi Jesu gode soldat. **4** Ingen, der går i krig, og som vil vinde anerkendelse hos den, der hvervede ham, lader sig hindre af dagliglivets gøremål. **5** Ingen idrætsmand vinder sejrskransen, hvis han ikke følger reglerne. **6** Den bonde, der har sliddet, bør have først af høsten. **7** Læg mærke til, hvad jeg siger! For Herren vil give dig indsigt i det alt sammen.

**8** Husk på Kristus Jesus, opstået fra de døde, af Davids slægt, ifølge mit evangelium; **9** for det lider jeg ondt, ja, er i lænker som en forbryder. Dog, Guds ord er ikke bundet. **10** Derfor udholder jeg alt for de udvalgtes skyld, for at også de kan få frelsen ved Kristus Jesus med evig herlighed **11** – troværdigt er det ord!
      *For er vi døde med ham, skal vi også leve med ham;*
      **12** *holder vi ud, skal vi også være konger med ham;
      fornægter vi ham, vil han også fornægte os;*
      **13** *er vi utro, forbliver han dog tro,
      thi fornægte sig selv kan han ikke.*
**14** Det skal du minde alle om, og du skal for Guds ansigt indskærpe dem ikke at indlade sig i ordkløverier, som ikke er til nogen nytte, men kun til ulykke for tilhørerne. **15** Stræb efter at stå din prøve for Gud som en arbejder, der ikke behøver at skamme sig, men som går lige på med sandhedens ord. **16** Hold dig fra den ugudelige, tomme snak, for de vil komme længere og længere ud i ugudelighed, **17** og deres lære vil brede sig som kræft. Til dem hører Hymenæus og Filetus, **18** som begge er kommet bort fra sandheden ved at påstå, at opstandelsen allerede har fundet sted, og de nedbryder troen hos mange. **19** Dog, den grundvold, Gud har lagt, ligger fast, og den har et segl med denne indskrift: »Herren kender dem, der hører ham til,« og: »Enhver, som påkalder Herrens navn, skal afstå fra uretfærdighed.«

**20** I et stort hus er der ikke kun redskaber af guld og sølv, men også af træ og ler, og den ene slags er til fint brug, den anden slags til dagligt brug. **21** Den, der holder sig fri af det, som jeg her har talt om, bliver et redskab til fint brug, helliget, nyttigt for husets herre, anvendeligt til alt godt arbejde.

**22** Sky de ungdommelige tilbøjeligheder, og stræb efter retfærdighed, tro, kærlighed og fred sammen med dem, der påkalder Herren af et rent hjerte. **23** Hold dig fra de tåbelige og hidsige diskussioner; du ved, at de kun fører til stridigheder, **24** og en Herrens tjener skal ikke strides med nogen. Han skal være venlig mod alle, være en god lærer og finde sig i ondt. **25** Han skal med mildhed irettesætte dem, der siger imod, om dog Gud vil få dem til at omvende sig, så de kommer til erkendelse af sandheden **26** og igen besinder sig og slipper ud af den fælde, hvor de holdes fanget af Djævelen, så de må gøre hans vilje.

### 2 Tim 3

#### Ugudeligheden i de sidste tider

**1** Men det skal du vide, at i de sidste dage skal der komme hårde tider. **2** For da vil mennesker blive egenkærlige, pengeglade, pralende, overmodige, fulde af hån, ulydige mod deres forældre, utaknemlige, spottere, **3** ukærlige, uforsonlige, sladderagtige, umådeholdne, brutale, fjender af det gode, **4** forrædere, fremfusende, hovmodige, de vil elske nydelser højere end Gud; **5** i det ydre har de gudsfrygt, men de fornægter dens kraft. Hold dig fra dem! **6** Til dem hører nemlig de, der sniger sig ind i husene og får magt over kvinder, der er belæssede med synder og lader sig lede af alle mulige lyster, **7** og som altid vil lære, men aldrig lærer sandheden at kende. **8** Ligesom Jannes og Jambres trodsede Moses, sådan trodser også disse mennesker sandheden; de har fået deres dømmekraft ødelagt, og deres tro står ikke sin prøve. **9** Men de skal ikke få mere fremgang, for det skal blive klart for alle, hvor vanvittige de er, sådan som det også skete med de to andre.

#### Tjenesten som evangelist

**10** Du derimod har fulgt mig i lære, i livsførelse, i beslutsomhed, i troskab, i langmodighed, i kærlighed, i udholdenhed, **11** i forfølgelser, i lidelser som dem, jeg kom ud for i Antiokia, Ikonion og Lystra. Hvad jeg end har måttet udstå af forfølgelser, så har Herren reddet mig ud af dem alle. **12** Forfulgt bliver alle, som vil leve et gudfrygtigt liv i Kristus Jesus. **13** Men onde mennesker og bedragere vil komme længere og længere ud i det onde, føre andre vild og selv fare vild. **14** Men du, bliv ved det, du har lært og er blevet overbevist om! Du kender dem, du har lært det af, **15** og fra barnsben kender du De hellige Skrifter, der kan give dig visdom til frelse ved troen på Kristus Jesus. **16** Ethvert skrift er indblæst af Gud og nyttigt til undervisning, til bevis, til vejledning og til opdragelse i retfærdighed, **17** så at det menneske, som hører Gud til, kan blive fuldvoksent, udrustet til al god gerning.

### 2 Tim 4

**1** Jeg indskærper dig for Guds ansigt og for Kristus Jesus, der skal dømme levende og døde, så sandt som han kommer synligt og opretter sit rige: **2** Prædik ordet, stå frem i tide og utide, overbevis, irettesæt, forman, tålmodigt og med stadig undervisning! **3** For der vil komme en tid, da folk ikke vil finde sig i den sunde lære, men skaffe sig lærere i massevis efter deres eget hoved, fordi det kildrer deres ører. **4** De vil vende det døve øre til sandheden og slå sig på myter. **5** Men du, hold altid hovedet koldt, bær dine lidelser, gør din gerning som evangelist og fuldfør din tjeneste!

#### Paulus' medarbejdere og modstandere

**6** Mit blod skal snart udgydes, og tiden er inde, da jeg skal bryde op. **7** Jeg har stridt den gode strid, fuldført løbet og bevaret troen. **8** Nu har jeg retfærdighedens sejrskrans i vente, som Herren, den retfærdige dommer, på den dag vil give mig – og ikke mig alene, men alle dem, som har glædet sig til hans tilsynekomst.

**9** Skynd dig, kom snart, **10** for Demas har forladt mig af kærlighed til denne verden og er rejst til Thessalonika. Kreskens er rejst til Galatien, Titus til Dalmatien. **11** Kun Lukas er hos mig. Og tag Markus med, han er mig til god hjælp i tjenesten. **12** Tykikos har jeg sendt til Efesos. **13** Den kappe, jeg efterlod i Troas hos Karpos, skal du tage med, når du kommer; også bøgerne, især dem på pergament.

**14** Smeden Alexander har voldt mig meget ondt. Herren vil gengælde ham efter hans gerninger. **15** Ham skal også du vogte dig for, for han er trådt hårdt op imod vores forkyndelse.

**16** Under mit første forsvar kom ingen mig til hjælp. Alle svigtede mig. Gid det ikke må blive tilregnet dem! **17** Men Herren stod mig bi og gav mig kraft til at fuldføre min forkyndelse af budskabet, så at alle folkeslagene kan få den at høre, og jeg blev udfriet af løvens gab. **18** Ja, Herren vil fri mig fra alt ondt og bringe mig frelst ind i sit himmelske rige. Ham være ære i evighedernes evigheder! Amen.

#### Hilsner

**19** Hils Priska og Akvila og Onesiforos' hus! **20** Erastos er blevet i Korinth, Trofimos har jeg måttet efterlade syg i Milet. **21** Skynd dig at komme før vinteren. Hilsen fra Eubulos, Pudens, Linus, Claudia og alle brødrene.

**22** Herren være med din ånd! Nåden være med jer!


## Titusbrevet

### Tit 1

**1** Fra Paulus, Guds tjener og Jesu Kristi apostel, udsendt for at kalde Guds udvalgte til tro og til erkendelse af den sandhed, der fører til gudsfrygt, **2** med håb om evigt liv, som Gud, der ikke lyver, har lovet for evige tider siden – **3** og da tiden var inde, åbenbarede han sit ord ved den forkyndelse af budskabet, som blev betroet mig efter befaling fra Gud, vor frelser.

**4** Til Titus, mit ægte barn i vor fælles tro.

Nåde og fred fra Gud Fader og Kristus Jesus, vor frelser!

#### Titus' opgave på Kreta

**5** Når jeg lod dig blive tilbage på Kreta, var det, for at du skulle ordne, hvad der endnu stod tilbage, og indsætte ældste i byerne, sådan som jeg havde pålagt dig det. **6** En ældste må være en, der ikke er noget at udsætte på, han skal være én kvindes mand, hans børn skal være troende og må ikke være genstridige eller kunne beskyldes for at leve et vildt liv. **7** Som Guds husholder må en tilsynsmand være en, der ikke er noget at udsætte på, ikke egenrådig, opfarende, drikfældig, voldsom eller ude efter skændig fortjeneste. **8** Han skal være gæstfri, have kærlighed til det gode, være besindig, retfærdig, from, herre over sig selv; **9** han skal holde fast ved lærens troværdige ord, så han er i stand til både at formane med den sunde lære og at gendrive dem, der siger imod.

**10** For der er mange genstridige, frasemagere og bedragere, især blandt de omskårne. **11** Dem bør man lukke munden på, for de vender op og ned på hele familier, når de for skændig fortjenestes skyld udspreder deres forkastelige lære. **12** Der er en af deres egne, en profet, som har sagt: »Kretere lyver konstant, de er dyriske, griske og dovne.« **13** Det er så sandt, som det er sagt, og derfor skal du gå skarpt i rette med dem, så de kan blive sunde i troen **14** og ikke give sig af med jødiske myter og bud fra mennesker, der vender sig bort fra sandheden. **15** For de rene er alting rent, men for de befængte og vantro er intet rent; hos dem er både forstanden og samvittigheden befængt. **16** De forsikrer, at de kender Gud, men i handling fornægter de ham; de er afskyelige og ulydige og er ude af stand til at udrette noget godt.

### Tit 2

#### En kristen husorden

**1** Men du skal sige det, der stemmer med den sunde lære: **2** at de ældre mænd skal være ædruelige, agtværdige, besindige, sunde i troen, i kærligheden, i udholdenheden; **3** ligeledes at de ældre kvinder skal optræde, som det sømmer sig for hellige, at de hverken må være sladderagtige eller drikfældige, men skal være vejledere i det gode, **4** så de kan opdrage de unge kvinder til at elske mand og børn, **5** til besindighed og ærbarhed, huslighed, godhed, til at underordne sig under deres mænd, så Guds ord ikke bliver til spot.

**6** Forman ligeledes de unge mænd til at være besindige **7** i al deres færd, og vær selv et forbillede i gode gerninger. I din undervisning skal du være ufordærvet og agtværdig, **8** din tale skal være sund og uangribelig, så modstanderen beskæmmes, fordi han ikke har noget ondt at sige om os.

**9** Slaverne skal underordne sig under deres herrer i ét og alt og rette sig efter dem uden at sige dem imod; **10** de må ikke stikke noget til sig, men skal altid vise sand troskab, så de i ét og alt kan være en pryd for Guds, vor frelsers, lære.

**11** For Guds nåde er blevet åbenbaret til frelse for alle mennesker **12** og opdrager os til at sige nej til ugudelighed og verdslige lyster og leve besindigt og retskaffent og gudfrygtigt i denne verden, **13** mens vi venter på, at vort salige håb skal opfyldes og vor store Gud og frelser, Jesus Kristus, komme til syne i herlighed. **14** Han gav sig selv hen for os for at løskøbe os fra al slags lovløshed og skaffe sig et rent folk som sin ejendom, ivrigt efter at gøre gode gerninger. **15** Tal sådan, og forman og tilrettevis, og gør det med eftertryk. Lad ingen ringeagte dig!

### Tit 3

**1** Påmind dem om at underordne sig under øvrigheder og myndigheder, adlyde og være rede til enhver god gerning; **2** de må ikke forhåne nogen eller være stridbare, men skal være milde og vise sagtmodighed mod alle mennesker.

#### Genfødelse og fornyelse

**3** Vi var jo også selv engang uforstandige, ulydige og på afveje, vi lå under for alle mulige tilbøjeligheder og lyster; vi levede i ondskab og misundelse, vi var forhadt og hadede hinanden. **4** Men da Guds, vor frelsers, godhed og kærlighed til mennesker blev åbenbaret, **5** frelste han os, ikke fordi vi havde gjort retfærdige gerninger, men fordi han er barmhjertig; det gjorde han ved det bad, der genføder og fornyer ved Helligånden, **6** som han i rigt mål udgød over os ved Jesus Kristus, vor frelser, **7** for at vi, gjort retfærdige ved hans nåde, i håbet skulle blive arvinger til evigt liv **8** – troværdigt er det ord! Og det vil jeg, at du skal indprente, så de, der er kommet til tro på Gud, lægger vægt på at handle godt og rigtigt; det er godt og gavnligt for mennesker. **9** Men tåbelige diskussioner og stamtavler og kiv og strid om loven skal du holde dig fra, for den slags er unyttigt og meningsløst. **10** Et kættersk menneske skal du vise bort efter en første og en anden advarsel. **11** Du ved jo, at sådan et menneske er kommet på afveje; det synder, og det har dømt sig selv.

#### Hilsner

**12** Når jeg sender Artemas eller Tykikos til dig, så kom til mig i Nikopolis, så snart du kan; for dér har jeg besluttet at blive vinteren over. **13** Zenas, den lovkyndige, og Apollos skal du på bedste måde udruste til deres rejse, for at de ikke skal komme til at mangle noget. **14** Også vore folk skal lære at gøre gode gerninger og hjælpe, hvor det behøves, så deres liv ikke skal være uden frugt.

**15** Hilsen fra alle her hos mig. Hils alle, som elsker os i troen. Nåden være med jer alle!


## Filemonbrevet

### Filem 1

**1** Fra Paulus, Kristi Jesu fange, og vor broder Timotheus.

Til vor kære medarbejder Filemon **2** og til vor søster Appia, til vor kære medkæmper Arkippos og til menigheden i dit hus.

**3** Nåde være med jer og fred fra Gud, vor Fader, og Herren Jesus Kristus!

#### Filemons tro og kærlighed

**4** Jeg takker altid min Gud, når jeg nævner dig i mine bønner, **5** for jeg hører om den kærlighed og tro, som du har til Herren Jesus og over for alle de hellige. **6** Jeg beder om, at din delagtighed i troen må føre dig til indsigt i alt det gode, vi har fået i Kristus. **7** Din kærlighed har været til stor glæde og trøst for mig, fordi de helliges hjerter er blevet beroliget ved dig, min broder.

#### Den bortløbne slave

**8** Selv om jeg derfor med stor frimodighed i Kristus kunne foreholde dig din pligt, **9** vil jeg for kærlighedens skyld hellere rette en bøn til dig, sådan som jeg er: en gammel Paulus og nu også Kristi Jesu fange. **10** Jeg beder for Onesimos, mit barn, som jeg har fået i mit fangenskab, **11** ham, som ikke tidligere var til gavn for dig, men som nu er til gavn både for dig og for mig; **12** ham sender jeg tilbage til dig, og dermed mit eget hjerte. **13** Jeg havde helst beholdt ham hos mig, for at han i dit sted kunne være mig til hjælp i mit fangenskab for evangeliets skyld. **14** Men uden dit samtykke ville jeg intet gøre, for at det gode, som du gør, ikke skal ske af tvang, men af fri vilje. **15** Måske blev han taget fra dig for en tid, for at du kunne få ham tilbage for altid, **16** ikke længere som en slave, men som mere end en slave: en kær broder. Det er han i høj grad for mig, og hvor meget mere skal han så ikke være det for dig, både i denne verden og i Herren!

**17** Så sandt du regner mig for en trosfælle, så tag imod ham, som var det mig selv. **18** Har han gjort dig nogen uret eller skylder dig noget, så skriv det på min regning! **19** Jeg, Paulus, skriver med min egen hånd: Jeg vil betale! For slet ikke at tale om, at du skylder mig dig selv. **20** Ja, min broder, lad mig få gavn af dig for Herrens skyld. Giv mit hjerte ro i Kristus!

**21** Jeg skriver til dig i tillid til, at du vil rette dig efter mig, ja, jeg ved, at du vil gøre mere, end jeg beder om. **22** Og én ting mere: Forbered dig også på at tage imod mig som din gæst. For jeg håber, at I får mig tilbage takket være jeres bønner.

#### Hilsner

**23** Hilsen fra Epafras, min medfange for Kristi Jesu skyld, **24** og fra Markus, Aristark, Demas og Lukas, mine medarbejdere. **25** Herren Jesu Kristi nåde være med jeres ånd!


## Hebræerbrevet

### Hebr 1

#### Guds søn

**1** Mangfoldige gange og på mangfoldige måder har Gud i fortiden talt til fædrene gennem profeterne, **2** men nu ved dagenes ende har han talt til os gennem sin søn, hvem han har indsat som arving til alle ting, ved hvem han også har skabt verden. **3** Han er Guds herligheds glans og hans væsens udtrykte billede, og han bærer alt med sit mægtige ord. Da han havde skaffet renselse for vore synder, tog han sæde ved den Højestes højre hånd i det høje, **4** og han er blevet så meget mægtigere end englene, som det navn, han har arvet, overgår deres.

#### Guds søn og Guds engle

**5** For til hvem af englene har Gud nogen sinde sagt:
      *Du er min søn,
      jeg har født dig i dag,*
og et andet sted:
      *Jeg vil være hans fader,
      og han skal være min søn?*
**6** Og når han igen fører sin førstefødte ind i verden, siger han:
      *Alle Guds engle skal kaste sig ned for ham.*
**7** Om englene hedder det:
      *Han gør sine engle til vinde
      og sine tjenere til flammende ild,*
**8** men til Sønnen:
      *Din trone, Gud, står til evig tid,
      dit kongescepter er retfærdighedens scepter.*
      **9** *Du elskede ret og hadede uret,
      derfor har Gud, din Gud, salvet dig
      med glædens olie frem for dine lige.*
**10** Endvidere:
      *Du, Herre, grundlagde i begyndelsen jorden,
      himlen er dine hænders værk.*
      **11** *De går til grunde, men du består,
      de slides alle op som klæder,*
      **12** *du ruller dem sammen som en klædning.
      De skiftes ud som klæder,
      men du er den samme,
      dine år får aldrig ende.*
**13** Til hvem af englene har han nogen sinde sagt:
      *Sæt dig ved min højre hånd,
      indtil jeg får lagt dine fjender
      som en skammel for dine fødder?*
**14** Alle engle er jo kun tjenende ånder, der sendes ud for at hjælpe dem, som skal arve frelsen.

### Hebr 2

#### Jesu frelsergerning

**1** Derfor må vi så meget mere give agt på det, vi har hørt, så vi ikke glider bort fra det. **2** For når selv det ord, der var talt ved engle, havde gyldighed, og enhver overtrædelse og ulydighed fik sin velfortjente straf, **3** hvordan skal vi da kunne gå fri, hvis vi lader hånt om en frelse så stor, at den fra først af blev forkyndt af Herren selv og senere stadfæstet for os af dem, som havde hørt ham, **4** alt imens Gud føjede sit vidnesbyrd til ved tegn og undere og mange slags mægtige gerninger og ved tildeling af Helligånden efter sin vilje.

**5** For han underlagde ikke den kommende verden, som vi taler om, under engle; **6** men som én et sted har vidnet:
      *Hvad er da et menneske, at du husker på det,
      et menneskebarn, at du tager dig af det?*
      **7** *Du har kun en kort tid gjort ham ringere end engle,
      med herlighed og ære har du kronet ham,*
      **8** *alt har du lagt under hans fødder.*
For da han lagde alt under ham, undtog han intet fra at være underlagt ham. Ganske vist ser vi endnu ikke alt underlagt ham; **9** men vi ser Jesus, som kun en kort tid var blevet gjort ringere end engle, for sin lidelses og døds skyld kronet med herlighed og ære, for at det ved Guds nåde skulle komme alle til gode, at han havde smagt døden.

**10** For når Gud, for hvis skyld alle ting og ved hvem alle ting er til, ville føre mange sønner til herlighed, måtte han føre banebryderen for deres frelse til målet gennem lidelser. **11** For den, der helliger, og de, der helliges, har alle samme fader; derfor skammer han sig ikke ved at kalde dem brødre, **12** men siger:
      *Jeg vil forkynde dit navn for mine brødre,
      i menighedens midte vil jeg lovprise dig,*
**13** og ligeledes:
      *Jeg vil sætte min lid til ham,*
endvidere:
      *Her er jeg og de børn, Gud har givet mig.*
**14** Siden børnene alle er af kød og blod, måtte han også blive det ligesom de, for at han med sin død skulle gøre ham magtesløs, som har dødens magt, nemlig Djævelen, **15** og befri alle dem, som af frygt for døden hele livet igennem havde været holdt nede i trældom. **16** Det er jo dog ikke engle, han tager sig af, men det er Abrahams efterkommere, han tager sig af. **17** Derfor måtte han i ét og alt blive som sine brødre for over for Gud at blive en barmhjertig og trofast ypperstepræst, der kunne sone folkets synder. **18** For som den, der selv er blevet fristet og har lidt, kan han hjælpe dem, der fristes.

### Hebr 3

#### Kristus og Moses

**1** Derfor, hellige brødre, I som har fået det himmelske kald: Se hen til vor bekendelses apostel og ypperstepræst, Jesus, **2** som var tro mod Gud, der havde indsat ham, ligesom Moses var det i hele hans hus. **3** For Jesus er blevet kendt værdig til så meget større herlighed end Moses, som den, der bygger et hus, nyder større ære end huset selv. **4** Ethvert hus har en bygmester, men den, der har bygget alle ting, er Gud. **5** Og vel var Moses tro som tjener i hele hans hus for at vidne om det, som engang skulle forkyndes; **6** men Kristus er det som søn over hans hus. Hans hus er vi, dersom vi holder fast ved den frimodighed og den stolthed, vort håb giver os.

#### Hvilen for Guds folk

**7** Derfor, som Helligånden siger:
      *Om I dog i dag ville lytte til ham!*
      **8** *Gør ikke jeres hjerter hårde som ved oprøret,
      på fristelsens dag i ørkenen,*
      **9** *da jeres fædre udæskede mig og satte mig på prøve,
      skønt de havde set mine gerninger* **10** *i fyrre år.
      Derfor følte jeg afsky for den slægt,
      og jeg sagde: De farer altid vild i deres hjerte,
      og de kender ikke mine veje.*
      **11** *Så svor jeg i min vrede:
      De skal aldrig komme ind til min hvile.*
**12** Se til, brødre, at der aldrig i nogen af jer skal være et ondt, vantro hjerte, så der sker frafald fra den levende Gud, **13** men forman hinanden hver dag, så længe der er noget, der hedder »i dag«, for at ingen af jer skal blive forhærdet ved syndens bedrag; **14** for vi har del i Kristus, hvis vi indtil det sidste holder urokkeligt fast ved den tillid, vi havde i begyndelsen. **15** Når det hedder:
      *Om I dog i dag ville lytte til ham!
      Gør ikke jeres hjerter hårde som ved oprøret,*
**16** hvem var det så, der havde hørt ham og alligevel gjorde oprør? Var det ikke alle dem, der anført af Moses var vandret ud fra Egypten? **17** Og hvem var det, han harmedes på i fyrre år? Var det ikke på dem, der syndede, og hvis lig kom til at ligge i ørkenen? **18** Og hvem gjaldt det, når han svor, at de ikke skulle komme ind til hans hvile, om ikke dem, der havde været ulydige? **19** Vi ser altså, at det var på grund af deres vantro, at de ikke kunne komme derind.

### Hebr 4

**1** Lad os altså være på vagt, så ingen af jer skal vise sig at være kommet for sent, da løftet om at komme ind til Guds hvile endnu står ved magt. **2** For vi har fået det glædelige budskab forkyndt ligesom de; men de havde ikke gavn af at høre ordet, fordi de ikke modtog det i tro, da de hørte det. **3** For når vi kan komme ind til hvilen, er det, fordi vi tror, sådan som han har sagt:
      *Så svor jeg i min vrede:
      De skal aldrig komme ind til min hvile,*
og det sagde Gud, skønt hans gerninger var færdige, fra verden blev grundlagt. **4** For et sted har han sagt således om den syvende dag: »Og på den syvende dag hvilede Gud efter alle sine gerninger,« **5** men på dette sted derimod: »De skal aldrig komme ind til min hvile.« **6** Det står altså endnu tilbage, at nogle kommer ind til hvilen, og de, der tidligere havde fået det glædelige budskab, var på grund af ulydighed ikke kommet ind. **7** Derfor fastsætter han for anden gang en dag, som skal være »i dag«, idet han efter så lang tids forløb taler ved David, som det før er nævnt:
      *Om I dog i dag ville lytte til ham!
      Gør ikke jeres hjerter hårde.*
**8** For hvis Josva havde ført dem ind til hvilen, ville Gud ikke senere have talt om en anden dag. **9** Altså venter der Guds folk en sabbatshvile. **10** For den, der er kommet ind til hans hvile, har også selv fået hvile efter sine gerninger, ligesom Gud efter sine. **11** Lad os altså være ivrige efter at komme ind til den hvile, for at ingen skal falde på grund af en tilsvarende ulydighed.

**12** For Guds ord er levende og virksomt og skarpere end noget tveægget sværd; det trænger igennem, så det skiller sjæl fra ånd og marv fra ben og er dommer over hjertets tanker og meninger. **13** Ingen skabning kan være usynlig for ham, alt ligger blottet og åbent for hans øjne, og ham står vi til regnskab for.

#### Jesus, vor ypperstepræst

**14** Da vi nu har en stor ypperstepræst, som er steget op igennem himlene, Jesus, Guds søn, så lad os holde fast ved den bekendelse. **15** For vi har ikke en ypperstepræst, der ikke kan have medfølelse med vore skrøbeligheder, men en, der er blevet fristet i alle ting ligesom vi, dog uden synd. **16** Lad os altså med frimodighed træde frem for nådens trone, for at vi kan få barmhjertighed og finde nåde til hjælp i rette tid.

### Hebr 5

**1** For enhver ypperstepræst, som tages blandt mennesker, indsættes til på menneskers vegne at gøre tjeneste for Gud ved at frembære gaver og slagtofre for deres synder. **2** Han kan føle med de uvidende og vildfarende, fordi han også selv er et skrøbeligt menneske **3** og derfor må frembære syndoffer for sig selv såvel som for folket. **4** Den værdighed kan ingen selv tage, man må ligesom Aron kaldes af Gud.

**5** Således gav heller ikke Kristus sig selv den ære at være ypperstepræst, men det gjorde Gud, som sagde til ham:
      *Du er min søn,
      jeg har født dig i dag,*
**6** ligesom han også et andet sted siger:
      *Du er præst for evigt
      på Melkisedeks vis.*
**7** Mens han levede på jorden, opsendte han, under høje råb og tårer, bønner og anråbelser til ham, som kunne frelse ham fra døden, og han blev bønhørt for sin gudsfrygt. **8** Skønt han var søn, måtte han lære lydighed af det, han led, **9** og da han havde nået målet, blev han årsag til evig frelse for alle dem, som adlyder ham, **10** og blev af Gud kaldt ypperstepræst på Melkisedeks vis.

#### Advarsel mod sløvhed

**11** Om dette har vi meget at sige, men det er svært at forklare, da I er blevet sløve til at høre. **12** For I, som i betragtning af den tid, der er gået, burde være lærere, trænger igen til, at nogen lærer jer begyndelsesgrundene i Guds ord, ja, det er kommet dertil, at I har brug for mælk og ikke for fast føde. **13** For enhver, som lever af mælk, er uden erfaring, når der tales om retfærdighed; han er jo et spædbarn. **14** Men den faste føde er for de fuldvoksne, som ved stadig brug har opøvet deres evner, så de kan skelne mellem godt og ondt.

### Hebr 6

**1** Derfor vil vi nu lade begynderundervisningen om Kristus ligge og gå videre til en undervisning for voksne og ikke én gang til lægge grunden med omvendelse fra døde gerninger og tro på Gud, **2** med lære om dåb og håndspålæggelse, om dødes opstandelse og evig dom. **3** Ja, det vil vi gøre, dersom Gud giver lov. **4** For det er umuligt at føre dem til ny omvendelse, som én gang er blevet oplyst og har smagt den himmelske gave, dem som har fået Helligånden **5** og smagt Guds gode ord og den kommende verdens kræfter, **6** og som så falder fra; for de korsfæster selv Guds søn igen og gør ham til spot. **7** For når en mark drikker den regn, der falder på den i rigelig mængde, og giver afgrøde til gavn for dem, den dyrkes for, så får den velsignelse fra Gud; **8** men bærer den tjørn og tidsler, er den intet værd og truet af forbandelse, og det vil ende med, at man afbrænder den.

**9** Vi er dog overbevist om, at det står bedre til med jer, I kære, og at frelsen venter jer, selv om vi taler, som vi gør. **10** For Gud er ikke uretfærdig, så han glemmer jeres arbejde og den kærlighed, som I har vist hans navn, ved at I har tjent og stadig tjener de hellige. **11** Men vi ønsker, at hver eneste af jer til det sidste vil vise den samme iver efter den rigdom, som håbet rummer, **12** så I ikke bliver sløve, men efterligner dem, som ved tro og tålmodighed arver det, som Gud har lovet.

#### Guds løfte til Abraham

**13** For da Gud gav Abraham sit løfte, svor han ved sig selv, fordi han ikke havde nogen større at sværge ved, **14** og sagde: »Sandelig, jeg vil velsigne dig og gøre dine efterkommere talrige.« **15** Så ventede Abraham tålmodigt og fik, hvad Gud havde lovet ham. **16** Mennesker sværger jo ved en, der er større end de selv, og eden gør en ende på alle indvendinger og stadfæster dermed sagen. **17** Da Gud med al tydelighed ville vise arvingerne til hans løfte, hvor urokkelig hans vilje er, så indestod han for det med sin ed; **18** dermed skulle vi i disse to urokkelige kendsgerninger, som udelukker, at Gud lyver, have en sikker trøst, vi som har taget vor tilflugt til at gribe det håb, som ligger foran os. **19** Det håb er som et anker for sjælen; det er urokkeligt og sikkert og rækker ind bag forhænget, **20** hvor Jesus gik ind som en forløber for os, idet han blev ypperstepræst for evigt på Melkisedeks vis.

### Hebr 7

#### Et præstedømme som Melkisedeks

**1** For denne Melkisedek, Salems konge og præst for Gud den Højeste – det var ham, som gik Abraham i møde, da han vendte tilbage efter sejren over kongerne, og velsignede ham, **2** og som Abraham gav tiende af det alt sammen – han er for det første, når hans navn oversættes, Retfærdighedskonge, dernæst er han Salems konge, det vil sige Fredskonge; **3** han er uden far, uden mor og uden stamtræ, har hverken begyndelse på sine dage eller afslutning på sit liv, men er gjort til et billede på Guds søn og forbliver præst for bestandig.

**4** Se dog, hvor stor han er, han som patriarken Abraham gav det bedste af byttet som tiende. **5** De af Levis sønner, der bliver præster, skal efter lovens bestemmelse tage tiende af folket, det vil sige af deres brødre, skønt også de nedstammer fra Abraham. **6** Men han, som ikke er af deres slægt, har taget tiende af Abraham og velsignet ham, som havde Guds løfter. **7** Men det kan ikke benægtes, at det er det ringere, som velsignes af det stærkere. **8** Ellers er det dødelige mennesker, der tager tiende, men her er det en, om hvem det bevidnes, at han forbliver i live. **9** Og så at sige har også Levi, som ellers er den, der tager tiende, selv givet tiende gennem Abraham; **10** for skønt endnu ikke født var han i sin stamfader, da Melkisedek gik ham i møde.

**11** Hvis nu målet kunne nås gennem det levitiske præstedømme – og på grundlag af det fik folket sin lov – hvorfor måtte der så komme en anden, der er præst på Melkisedeks vis, og tales om en, der ikke er præst som Aron? **12** Når der sker en forandring med præstedømmet, sker der nødvendigvis også en forandring af loven. **13** For han, der her er tale om, tilhører en anden stamme, hvorfra ingen har gjort tjeneste ved alteret. **14** Det er jo en kendt sag, at vor Herre er af Judas stamme, og Moses har ikke sagt noget om præster af denne stamme. **15** Det bliver endnu tydeligere, når der fremstår en anden slags præst, som ligner Melkisedek, **16** og som ikke er blevet præst i medfør af en lov, der kræver en bestemt kødelig afstamning, men i medfør af et uophørligt livs kraft. **17** Det er bevidnet om ham:
      *Du er præst for evigt
      på Melkisedeks vis.*
**18** Der er altså tale om, at et tidligere bud ophæves, fordi det var svagt og nytteløst **19** – loven førte jo ikke til målet – men der indføres i stedet noget bedre, nemlig det håb, hvori vi kommer Gud nær.

**20** Dette er ikke sket uden at være bekræftet med en ed, for mens de levitiske præster er blevet præster uden ed, **21** er han blevet det i kraft af en ed fra Gud, der sagde til ham:
      *Herren har svoret og angrer det ikke:
      Du er præst for evigt,*
**22** og dermed er Jesus blevet garant for en bedre pagt. **23** Mens de andre præster har været flere efter hinanden, fordi døden hindrede dem i at fortsætte, **24** har han et uforgængeligt præstedømme, fordi han selv er til for evigt. **25** Derfor kan han også helt og fuldt frelse dem, som kommer til Gud ved ham, fordi han altid lever og vil gå i forbøn for dem.

**26** For en sådan ypperstepræst trængte vi til, en der er hellig, uskyldig, ren, skilt ud fra syndere og ophøjet over himlene, **27** en der ikke som de andre ypperstepræster er nødt til hver dag at bringe ofre, først for sine egne synder og så for folkets; for det har han gjort én gang for alle, da han bragte sig selv som offer. **28** For loven indsætter skrøbelige mennesker som ypperstepræster, men edsordet, der er nyere end loven, indsætter en søn, som for evigt er nået til målet.

### Hebr 8

#### Kristus som ypperstepræst for den nye pagt

**1** Hovedsagen i det, der her siges, er, at vi har en sådan ypperstepræst, som sidder på højre side af den Højestes trone i himlene **2** og gør tjeneste ved helligdommen, det sande Åbenbaringstelt, som Herren selv og ikke noget menneske har rejst. **3** For enhver ypperstepræst indsættes til at frembære gaver og slagtofre, og derfor måtte også denne ypperstepræst have noget at ofre. **4** Hvis han nu var her på jorden, ville han ikke engang være præst, da der allerede er andre, som frembærer gaverne efter loven. **5** De tjener ved en helligdom, der kun er en efterligning og en skygge af den himmelske, fremstillet efter de anvisninger, Gud gav Moses, da han skulle rejse Åbenbaringsteltet. Han sagde: »Sørg for at lave alt efter det forbillede, du fik at se på bjerget.« **6** Men nu har Kristus fået en langt højere tjeneste, idet han er formidler af en bedre pagt, der er lovfæstet ved bedre løfter.

**7** For havde den første pagt ikke været at dadle, havde der ikke været brug for en anden i stedet. **8** For han dadler dem under den første pagt, når han siger: »Der skal komme dage, siger Herren, da jeg opretter en ny pagt med Israels hus og med Judas hus, **9** en pagt, der ikke er som den, jeg sluttede med deres fædre, den dag jeg tog dem ved hånden og førte dem ud af Egypten. De blev ikke i min pagt, derfor lod jeg hånt om dem, siger Herren. **10** Men sådan er den pagt, jeg vil slutte med Israels hus, når de dage kommer, siger Herren: Jeg lægger mine love i deres indre og skriver dem i deres hjerte. Jeg vil være deres Gud, og de skal være mit folk. **11** Ingen skal længere belære sin landsmand og sin broder og sige: ›Kend Herren!‹ For alle kender mig, fra den mindste til den største. **12** Jeg tilgiver deres uret og husker ikke længere på deres synd.« **13** Ved at tale om en ny pagt har han gjort den tidligere forældet; men det, som er gjort forældet og er gammelt, er nær ved at forsvinde.

### Hebr 9

#### Præstetjenesten under den gamle pagt

**1** Nu havde også den første pagt sine forskrifter for gudstjenesten og sin jordiske helligdom. **2** For der var indrettet et forreste rum, hvori lysestagen og bordet og skuebrødene var; det kaldes det Hellige. **3** Bag det andet forhæng var det rum, som kaldes det Allerhelligste. **4** Det indeholdt et røgelsesofferalter af guld og pagtens ark, der var beslået med guld over det hele; i den var der en guldkrukke med manna og Arons stav, som havde skudt friske skud, og pagtens tavler. **5** Og oven over arken var herlighedens keruber, som overskyggede sonedækket; men det skal der ikke gås i enkeltheder med nu.

**6** Således er dette indrettet, og i det forreste rum går præsterne til stadighed ind, når de gør tjeneste; **7** men i det andet rum går kun ypperstepræsten ind og kun én gang om året og ikke uden at have blod med, som han frembærer for sine egne og folkets uvidenhedssynder. **8** Dermed giver Helligånden til kende, at vejen til det Allerhelligste endnu ikke er åbnet, så længe det forreste rum består. **9** Dette er et billede på den nuværende tid: Der frembæres gaver og ofre, som, hvad samvittigheden angår, ikke kan føre den, som dyrker Gud, til målet. **10** De er, ligesom mad og drikke og forskellige renselser, kun jordiske forskrifter, gyldige indtil tiden for den rigtige ordning.

#### Kristi offertjeneste for den nye pagt

**11** Men Kristus er kommet som ypperstepræst for de goder, som nu er blevet til. Han er gået gennem det større og mere fuldkomne telt, som ikke er gjort med hænder, det vil sige, som ikke hører denne skabte verden til; **12** og ikke med blod af bukke og kalve, men med sit eget blod, gik han én gang for alle ind i det Allerhelligste og vandt evig forløsning. **13** Når nu blodet af bukke og tyre og asken af en ung ko ved at stænkes på mennesker, som er blevet urene, helliger dem og gør dem rene i det ydre, **14** så må Kristus, der i kraft af en evig ånd frembar sig selv som et lydefrit offer til Gud, med sit blod langt bedre kunne rense vor samvittighed fra døde gerninger, så vi kan tjene den levende Gud.

**15** Derfor er Kristus formidler af en ny pagt, for at de kaldede kan få den evige arv, der er lovet, ved at han er død til forløsning fra overtrædelserne under den første pagt. **16** For hvor der er et testamente, er det nødvendigt, at testators død godtgøres; **17** et testamente får jo først betydning ved dødsfald, da det ikke har nogen som helst virkning, så længe han, som oprettede det, lever. **18** Derfor blev heller ikke den første pagt indstiftet uden blod. **19** For da Moses havde læst alle budene i loven for hele folket, tog han blodet af kalvene og bukkene tillige med vand og skarlagenrød uld og isop og stænkede det både på bogen og på hele folket, **20** idet han sagde: »Dette er pagtens blod, den pagt, Gud har sluttet med jer.« **21** Og på samme måde stænkede han også blod på Åbenbaringsteltet og alle karrene, som bruges ved gudstjenesten. **22** Ja, efter loven bliver næsten alt renset med blod, og der finder ingen tilgivelse sted, uden at der udgydes blod.

**23** Det er altså nødvendigt, at efterligningerne af det, der er i himlene, renses på denne måde, men de himmelske ting selv må renses ved bedre ofre end disse. **24** For Kristus gik ikke ind i en helligdom, som er gjort med hænder og kun er en efterligning af den virkelige, men ind i selve himlen for nu at træde frem for Guds ansigt til gavn for os; **25** han gjorde det heller ikke for at frembære sig selv mange gange, således som ypperstepræsten hvert år går ind i helligdommen med blod, som ikke er hans eget, **26** for så måtte han have lidt mange gange, siden verden blev grundlagt. Men nu er han trådt frem én gang for alle ved tidernes ende for at udslette synden ved sit offer. **27** Og ligesom det er menneskenes lod at dø én gang og derefter dømmes, **28** sådan er Kristus ofret én gang for at bære manges synder og vil anden gang komme til syne, ikke for syndens skyld, men for at frelse dem, som venter på ham.

### Hebr 10

#### Kristi offer én gang for alle

**1** For da loven kun indeholder en skygge af de kommende goder og ikke selve tingenes skikkelse, kan den aldrig ved hjælp af de gentagne, årlige ofre, som man vedvarende frembærer, føre dem, der kommer med dem, til målet. **2** Ville man ellers ikke være hørt op med at frembære ofre, når de, der dyrker Gud, ikke er sig nogen synd bevidst, eftersom de én gang er blevet renset? **3** Men i ofringerne ligger en årlig påmindelse om synder; **4** for blod af tyre og bukke kan umuligt tage synder bort.

**5** Derfor siger han, da han træder ind i verden:
      *Slagtoffer og afgrødeoffer vil du ikke have,
      men et legeme har du beredt mig;*
      **6** *brændoffer og syndoffer ønsker du ikke.*
      **7** *Da siger jeg: ›Se, jeg er kommet
      – i bogrullen er der skrevet om mig –
      for at gøre din vilje, Gud.‹*
**8** Mens han først siger: »Slagtoffer og afgrødeoffer, brændoffer og syndoffer ville du ikke have, og du ønskede dem ikke« – og det er dem, der frembæres som ofre ifølge loven – **9** så fortsætter han: »Se, jeg er kommet for at gøre din vilje.« Han ophæver altså det første for at sætte det andet i kraft, **10** og efter hans vilje er vi blevet helliget, ved at Jesu Kristi legeme er blevet ofret én gang for alle.

**11** Enhver anden præst står dag efter dag og forretter tjeneste og frembærer regelmæssigt de samme ofre, som alligevel aldrig kan fjerne synder, **12** men denne præst har frembåret ét eneste, eviggyldigt offer for synder og derefter taget sæde ved Guds højre hånd, **13** hvor han kun venter på, at hans fjender skal blive lagt som en skammel for hans fødder. **14** For ved ét eneste offer har han for altid ført dem, han helliger, til målet.

**15** Det bevidner Helligånden også for os; for efter at have sagt: **16** »Men sådan er den pagt, jeg vil slutte med dem, når de dage kommer, siger Herren: Jeg lægger mine love i deres hjerte og skriver dem i deres indre. **17** Jeg husker ikke længere på deres synd og på deres lovbrud.« **18** Men når synden er tilgivet, er der ikke længere brug for syndoffer.

#### Formaninger til frimodighed og udholdenhed

**19** Brødre, ved Jesu blod har vi altså frimodighed til at gå ind i helligdommen **20** ad den nye, levende vej, som han har åbnet for os gennem forhænget, det vil sige ved sit jordiske legeme, **21** og vi har i ham en stor præst over Guds hus. **22** Lad os derfor træde frem med oprigtigt hjerte, i en fast tro og bestænket på hjertet, så vi er befriet for ond samvittighed, og med legemet badet i rent vand. **23** Lad os holde urokkeligt fast ved bekendelsen af vort håb, for han, som gav os løftet, er trofast; **24** lad os give agt på hinanden, så vi tilskynder til kærlighed og gode gerninger, **25** og lad os ikke svigte vor egen forsamling, som nogle har for skik, men formane hinanden så meget mere, som I ser, at dagen nærmer sig.

**26** For synder vi med vilje, efter at vi har lært sandheden at kende, findes der ikke længere noget offer for synder, **27** tilbage er kun en frygtelig forventning om dom og en brændende nidkærhed, som skal fortære modstanderne. **28** Den, der bryder Moses' lov, skal uden barmhjertighed lide døden på to eller tre vidners udsagn; **29** hvor meget hårdere straf mener I da ikke, at et menneske fortjener, når det træder Guds søn under fod og vanhelliger pagtens blod, hvormed det selv er helliget, og håner nådens ånd? **30** Vi kender jo ham, der har sagt: »Hævnen tilhører mig, jeg vil gengælde,« og derefter: »Herren vil dømme sit folk.« **31** Det er frygteligt at falde i den levende Guds hænder.

**32** Husk den første tid, da I efter at være blevet oplyst udstod megen kamp og lidelse, **33** når I enten selv blev stillet offentligt til skue under spot og mishandling eller gjorde fælles sag med andre, når de blev behandlet sådan. **34** For I led med de fængslede, og I fandt jer med glæde i, at man røvede jeres ejendom, fordi I vidste, at I ejer en bedre formue, som ikke forgår. **35** Kast altså ikke jeres frimodighed bort, den bærer en stor løn i sig. **36** For I har brug for udholdenhed, så I kan gøre Guds vilje og få det, som han har lovet.
      **37** *For nu varer det kun en ganske kort tid,
      så kommer han, som skal komme, og han udebliver ikke;*
      **38** *og min retfærdige skal leve af tro,
      men viger han tilbage fra det,
      har min sjæl ikke behag i ham.*
**39** Men vi hører ikke til dem, der viger tilbage, så vi fortabes, men til dem, der tror, så vore sjæle frelses.

### Hebr 11

#### Vidnesbyrd om tro i Skrifterne

**1** Tro er fast tillid til det, der håbes på, overbevisning om det, der ikke ses. **2** Den er jo bevidnet om de gamle.

**3** I tro fatter vi, at verden blev skabt ved Guds ord, så det, vi ser, ikke er blevet til af noget synligt.

**4** I tro frembar Abel Gud et rigere offer end Kain, og derved blev det bevidnet, at han var retfærdig; det vidnesbyrd gav Gud ham for hans offergaver, og i kraft af troen taler han endnu, skønt han er død. **5** I tro blev Enok taget bort, for at han ikke skulle se døden, og han var der ikke mere, for Gud havde taget ham bort; for det er bevidnet, at før han blev taget bort, havde han behaget Gud. **6** Men uden tro er det umuligt at behage ham; for den, som kommer til Gud, må tro, at han er til og lønner dem, som søger ham. **7** I tro fik Noa et varsel om det, som endnu ikke var at se, og byggede i sin gudfrygtighed en ark til frelse for sit hus; ved denne tro bragte han dom over verden og blev selv arving til retfærdigheden af tro.

**8** I tro adlød Abraham kaldet til at bryde op og drage til et sted, som han skulle få i eje, og han drog af sted uden at vide, hvor han kom hen. **9** I tro slog han sig ned i det forjættede land som i et fremmed land og boede i telte sammen med Isak og Jakob, medarvingerne til det samme løfte; **10** for han ventede på byen med de faste grundvolde, hvis bygmester og skaber er Gud. **11** I tro fik selv Sara, der var ufrugtbar, kraft til at grundlægge en slægt, skønt hun var ude over den alder, fordi hun anså ham, der havde givet løftet, for troværdig. **12** Derfor blev også efterkommerne efter en eneste mand, der endda havde mistet sin livskraft, så mange som himlens stjerner og som de talløse sandskorn på havets bred.

**13** Med troen i behold døde alle disse uden at have fået løfterne opfyldt; de havde kun set og hilst deres opfyldelse i det fjerne, og de bekendte, at de var fremmede og udlændinge på jorden. **14** Men de, der siger noget sådant, giver dermed til kende, at de søger et fædreland. **15** Hvis de dermed havde tænkt på det, som de var rejst ud fra, havde de haft lejlighed til at vende tilbage; **16** men nu var det et bedre fædreland, de længtes efter, nemlig det himmelske. Derfor skammer Gud sig ikke ved dem eller ved at kaldes deres Gud. For han har allerede grundlagt en by til dem.

**17** I tro bragte Abraham Isak som offer, da han blev sat på prøve, og var rede til at ofre sin eneste søn, skønt han havde fået løfterne, **18** og der var blevet sagt til ham: »Det er efter Isak, dine efterkommere skal have navn;« **19** for han regnede med, at Gud havde magt endog til at oprejse fra de døde, og derfra fik han ham også billedligt tilbage. **20** I tro velsignede Isak Jakob og Esau med det, der skulle komme. **21** I tro velsignede Jakob, da han lå for døden, begge Josefs sønner, og han bøjede sig i bøn over grebet på sin stav. **22** I tro talte Josef, da han nærmede sig sit endeligt, om Israels børns udgang af Egypten og befalede, hvad de skulle gøre ved hans døde ben.

**23** I tro blev den nyfødte Moses holdt skjult af sine forældre i tre måneder, fordi de så, at den lille dreng var dejlig, og de lod sig ikke skræmme af kongens befaling. **24** I tro nægtede Moses, da han var blevet voksen, at lade sig kalde søn af Faraos datter. **25** Han ville langt hellere lide ondt sammen med Guds folk end for en kort tid opnå en syndig nydelse, **26** og han regnede Kristi forhånelse for en større rigdom end Egyptens skatte, for han havde lønnen for øje. **27** I tro forlod han Egypten uden at frygte kongens vrede; han holdt ud, for det var, som om han så den usynlige. **28** I tro indstiftede han påsken med påstrygningen af blodet, for at Ødelæggeren ikke skulle røre deres førstefødte. **29** I tro gik de gennem Det Røde Hav som på tørt land, mens egypterne druknede, da de prøvede det samme. **30** Ved tro faldt Jerikos mure, da israelitterne i syv dage havde gået rundt om dem. **31** I tro undgik skøgen Rahab at omkomme sammen med de genstridige, for hun havde modtaget spionerne med fred.

**32** Men hvorfor sige mere? Tiden vil jo slippe op, mens jeg fortæller om Gideon, Barak, Samson, Jefta, David og Samuel og om profeterne, **33** alle dem, som ved tro besejrede riger, øvede retfærdighed, fik løfter opfyldt, stoppede løvers gab, **34** slukkede voldsom ild, undgik truende sværd, blev styrket, når de var svage, blev stærke i krig og slog fjendtlige hære på flugt. **35** Kvinder fik deres døde igen ved opstandelse; andre blev pint til døde og afviste at lade sig købe fri, for at de kunne opnå en bedre opstandelse. **36** Andre igen måtte udstå spot og piskeslag, ja, lænker og fængsel. **37** De blev stenet, gennemsavet, døde for sværdet eller gik omkring i fåreskind og gedehuder og led nød og trængsler og blev mishandlet; **38** de var for gode til denne verden og måtte flakke om i ørkener, på bjerge, i huler og i jordens kløfter.

**39** Alle disse, hvis tro er bevidnet, opnåede dog ikke at se løftet opfyldt, **40** for Gud havde for vor skyld noget bedre for øje, nemlig at de ikke skulle nå målet uden os.

### Hebr 12

#### Livet under Guds faderlige opdragelse

**1** Så lad da også os, som har så stor en sky af vidner omkring os, frigøre os for enhver byrde og for synden, som så let omklamrer os, og holde ud i det løb, der ligger foran os, **2** idet vi ser hen til Jesus, troens banebryder og fuldender, som for den glædes skyld, der ventede ham, udholdt korset uden at ænse dets skam og nu sidder på højre side af Guds trone. **3** Hold jer ham for øje, som fandt sig i en sådan modstand fra syndere, for at I ikke skal blive trætte og miste modet.

**4** Endnu har I ikke stridt så hårdt i jeres kamp mod synden, at det har kostet blod, **5** og I har glemt den formaning, der lyder til jer som sønner:
      *Min søn, foragt ikke Herrens opdragelse,
      mist ikke modet, når du irettesættes af ham;*
      **6** *for Herren tugter den, han elsker,
      han straffer hver søn, han holder af.*
**7** For jeres opdragelses skyld skal I holde ud; Gud behandler jer som sønner. For hvor er den søn, som ikke tugtes af sin far? **8** Hvis I lades uden den opdragelse, som er alles lod, er I uægte børn og ikke sønner. **9** Engang havde vi vore jordiske fædre som opdragere og havde respekt for dem; må vi da ikke endnu mere underkaste os under åndernes fader, så vi kan få livet? **10** For vore fædre tugtede os for en kort tid, som de nu ville, men Gud gør det til vort bedste, for at vi skal få del i hans hellighed. **11** Al opdragelse vækker rigtignok snarere ubehag end glæde, mens den står på, men bagefter bliver frugten fred og retfærdighed for dem, der har gennemgået den. **12** Styrk derfor de synkende hænder og de kraftesløse knæ, **13** og gå den lige vej på jeres ben, så det lamme ikke vrides af led, men tværtimod bliver helbredt.

**14** Stræb efter fred med alle og efter den helligelse, uden hvilken ingen kan se Herren. **15** Se til, at ingen går glip af Guds nåde, at ingen bitter, skadelig rod får lov at sætte skud, så mange forgiftes af den, **16** og at ingen er troløs og vanhellig som Esau, der for et eneste måltid mad solgte sin førstefødselsret. **17** For I ved, at da han senere ønskede at arve velsignelsen, blev han vraget, og skønt han med tårer søgte at omvende sig, fik han ingen mulighed for det.

#### Advarsel mod forhærdelse

**18** Det er jo ikke til en håndgribelig, brændende ild, I er kommet, til mulm og mørke og storm **19** og til en klang af horn og til en røst, der udtalte sådanne ord, at de, der hørte dem, bad sig fri for at høre mere, **20** fordi de ikke kunne bære befalingen: »Selv et dyr, der rører ved bjerget, skal stenes;« **21** og synet var så frygteligt, at Moses sagde: »Jeg er forfærdet og skælver.« **22** Nej, I er kommet til Zions bjerg, til den levende Guds by, det himmelske Jerusalem, til tusinder af engle, en festforsamling **23** og en menighed af førstefødte, som er indskrevet i himlene, og til en dommer, som er alles Gud, til deres ånder, som er retfærdige og har nået målet, **24** til Jesus, den nye pagts formidler, og til det rensende blod, der taler stærkere end Abels. **25** Se til, at I ikke beder jer fri for ham, der taler; for når de ikke slap godt fra at bede sig fri for ham, der talte guddomsord på jorden, så kan vi det endnu mindre, hvis vi vender os fra ham, der taler fra himlene. **26** Dengang fik hans røst jorden til at skælve, men nu har han givet et løfte, der lyder: »Endnu én gang vil jeg få ikke blot jorden, men også himlen til at skælve.« **27** Udtrykket »endnu én gang« viser, at de ting, som kan rokkes, fordi de er skabt, skal forvandles, for at de ting, som ikke kan rokkes, skal bestå. **28** Lad os derfor takke for, at vi får et rige, der ikke kan rokkes, og med tak tjene Gud, som det er hans vilje, i gudsfrygt og ærefrygt. **29** For vor Gud er en fortærende ild.

### Hebr 13

#### Livet til Guds velbehag

**1** Lad broderkærligheden vare ved; **2** glem ikke gæstfriheden, for ved at være gæstfrie har nogle uden selv at vide det haft engle som gæster. **3** Husk på dem, der er i fangenskab, som om I var deres medfanger, og på dem, der mishandles, så sandt som I også selv har en krop. **4** Ægteskabet skal holdes i ære af alle og ægtesengen være ubesmittet; for Gud vil dømme utugtige og ægteskabsbrydere. **5** Lad ikke kærlighed til penge bestemme jeres adfærd, men stil jer tilfreds med det, I har. For Gud har selv sagt: »Jeg lader dig ikke i stikken og svigter dig ikke.« **6** Derfor kan vi frimodigt sige:
      *Herren er min hjælper,
      jeg skal ikke frygte,
      hvad kan et menneske gøre mig?*
**7** Tænk på jeres ledere, som har talt Guds ord til jer, betragt udfaldet af deres livsløb og efterlign deres tro. **8** Jesus Kristus er den samme i går og i dag og til evig tid. **9** Lad jer ikke føre på afveje af alle mulige fremmede lærdomme; for det er godt, at hjertet styrkes af nåden og ikke af en bestemt slags mad, som aldrig har gavnet dem, der lagde vægt på det. **10** Vi har et alter, som de, der gør tjeneste ved Åbenbaringsteltet, ikke har ret til at få føde fra. **11** For kroppene af de dyr, hvis blod som syndoffer bringes ind i helligdommen af ypperstepræsten, brændes op uden for lejren. **12** Derfor var det også uden for byporten, Jesus led for at hellige folket med sit eget blod. **13** Lad os da gå ud til ham »uden for lejren« og bære hans forhånelse; **14** for her har vi ikke en by, der består, men vi søger frem til den, der skal komme. **15** Lad os bestandig ved ham bringe Gud takoffer, det vil sige frugten af læber, som bekender hans navn. **16** Glem heller ikke godgørenhed og gavmildhed; det er den slags ofre, Gud finder behag i.

**17** Adlyd jeres ledere og ret jer efter dem, for de våger over jeres sjæle, da de ved, at de skal stå til regnskab; lad dem kunne gøre det med glæde og ikke med suk, for det ville være ulykkeligt for jer.

**18** Bed for os; for vi er overbevist om, at vi har en god samvittighed, da vi i ét og alt har viljen til at handle rigtigt. **19** Især beder jeg om denne forbøn, for at I så meget hurtigere kan få mig tilbage.

#### Slutningsønsker og hilsner

**20** Måtte fredens Gud, der førte fårenes store hyrde, vor Herre Jesus, op fra de døde med en evig pagts blod, **21** sætte jer i stand til alt godt, så I gør hans vilje, idet han selv udvirker i os, hvad der er ham velbehageligt ved Jesus Kristus. Ham tilhører æren i evighedernes evigheder! Amen.

**22** Jeg beder jer, brødre, om at optage denne formaningstale i bedste mening; jeg skriver jo til jer i al korthed. **23** I skal vide, at vor broder Timotheus er blevet løsladt, og hvis han kommer snart, vil han være med, når jeg besøger jer.

**24** Hils alle jeres ledere og alle de hellige! De fra Italien hilser jer. **25** Nåden være med jer alle!


## Jakobsbrevet

### Jak 1

**1** Jakob, Guds og Herren Jesu Kristi tjener, hilser de tolv stammer, der lever spredt blandt andre folkeslag.

#### Tro i prøvelser og fristelser

**2** Mine brødre, I skal kun regne det for glæde, når I kommer ud for prøvelser af forskellige slags; **3** I ved jo, at når jeres tro prøves, skaber det udholdenhed. **4** Og udholdenheden skal føre til fuldendt værk, for at I kan være fuldkomne og helstøbte og ikke stå tilbage i noget. **5** Men hvis nogen af jer står tilbage i visdom, skal han bede om at få den af Gud, som giver alle rundhåndet og uden bebrejdelser, og så vil han få den. **6** Men han skal bede i tro, uden at tvivle; for den, der tvivler, er som en bølge på havet, der rejses og brydes af vinden. **7** Det menneske skal ikke bilde sig ind, at det får noget af Herren, **8** tvesindet som det er og ustadigt i al sin færd.

**9** En broder i ringe kår skal være stolt af sin høje stand, **10** en rig af sin ringe stand, for som markens blomster skal han forgå. **11** Solen står op og svider marken med sin glød, så dens blomster falder, og deres skønhed er forbi; sådan skal også den rige visne midt i sin foretagsomhed.

**12** Salig er den, som holder ud i prøvelse, for når han har stået sin prøve, vil han få livets sejrskrans, som Gud har lovet dem, der elsker ham. **13** Men ingen, som bliver fristet, må sige: »Jeg bliver fristet af Gud;« for Gud kan ikke fristes af det onde, og selv frister han ingen. **14** Når man fristes, er det ens eget begær, der drager og lokker én; **15** når så begæret har undfanget, sætter det synd i verden, og når synden er vokset op, føder den død.

**16** Far ikke vild, mine kære brødre! **17** Alle gode og fuldkomne gaver kommer ned fra oven, fra lysenes fader, hos hvem der ikke findes forandring eller skiftende skygge. **18** Efter sin vilje fødte han os ved sandhedens ord til at være en førstegrøde af hans skabninger.

#### Ordets hørere og ordets gørere

**19** Det skal I vide, mine kære brødre: Enhver skal være snar til at høre, men sen til at tale, sen til vrede, **20** for et menneskes vrede udretter intet, der er retfærdigt for Gud. **21** Aflæg derfor al urenhed og al den megen ondskab, og tag med sagtmodighed imod det ord, som er indplantet i jer, og som kan frelse jeres sjæle.

**22** Vær ordets gørere, ikke blot dets hørere, ellers bedrager I jer selv. **23** Den, der er ordets hører, men ikke dets gører, ligner en, som betragter sit eget ansigt i et spejl: **24** Han betragter nok sig selv, men går bort og har straks glemt, hvordan han så ud. **25** Men den, der fordyber sig i frihedens fuldkomne lov og bliver ved den og ikke er en glemsom hører, men en gerningens gører, han skal være salig ved det, han gør.

**26** Den, der mener at dyrke Gud, men ikke tøjler sin tunge, fører sig selv bag lyset; hans gudsdyrkelse er intet værd. **27** En ren og ægte gudsdyrkelse er, for Gud, vor Fader, at tage sig af faderløse og enker i deres nød og bevare sig selv uplettet af verden.

### Jak 2

#### Rige og fattige

**1** Mine brødre, I kan ikke tro på vor Herre Jesus Kristus, den herliggjorte, og så gøre forskel på folk. **2** For hvis der kommer en mand ind i jeres forsamling iført en fornem dragt og med guldring på fingeren, og der så også kommer en fattig mand ind i snavset tøj, **3** og I kun har øje for ham, der bærer den fornemme dragt, og siger: »Vær så god, her sidder du godt,« men siger til den fattige: »Du kan stå dér eller sætte dig her på gulvet,« **4** er I så ikke i modstrid med jer selv og har opkastet jer til dommere med onde tanker?

**5** Hør, mine kære brødre, har Gud da ikke udvalgt dem, som er fattige i denne verden, til at være rige i troen og arvinger til det rige, som han har lovet dem, der elsker ham? **6** Men I ringeagter de fattige. Er det ikke de rige, der undertrykker jer og slæber jer for domstolene? **7** Er det ikke dem, der spotter det gode navn, som er nævnt over jer?

**8** Ja, hvis I efterlever den kongelige lov i Skriften: »Du skal elske din næste som dig selv,« så handler I ret. **9** Men hvis I gør forskel på folk, begår I synd og afsløres af loven som overtrædere: **10** Den, som ellers overholder hele loven, men fejler blot på ét punkt, er blevet skyldig i dem alle. **11** For han, som sagde: »Du må ikke bryde et ægteskab,« sagde også: »Du må ikke begå drab;« selv om du ikke bryder et ægteskab, men begår drab, er du dog blevet en lovovertræder. **12** I skal tale og handle som mennesker, der vil blive dømt efter frihedens lov. **13** For den dom er ubarmhjertig mod den, der ikke selv handler barmhjertigt; barmhjertighed triumferer over dom.

#### Tro og gerninger

**14** Hvad nytter det, mine brødre, hvis et menneske siger, han har tro, men ikke har gerninger? Kan den tro måske frelse ham? **15** Hvis en broder eller søster ikke har tøj at tage på og mangler det daglige brød, **16** og en af jer så siger til dem: »Gå bort med fred, sørg for at klæde jer varmt på og spise godt,« men ikke giver dem, hvad legemet har brug for, hvad nytter det så? **17** Sådan er det også med troen: i sig selv, uden gerninger, er den død.

**18** Nogen vil indvende: »Én har tro, en anden har gerninger.« Vis mig da din tro uden gerninger, så skal jeg med mine gerninger vise dig min tro. **19** Du tror, at Gud er én; det gør du ret i. Det tror de onde ånder også – og skælver. **20** Tåbelige menneske, ønsker du bevis på, at tro uden gerninger er ufrugtbar? **21** Blev vor fader Abraham ikke gjort retfærdig af gerninger, da han bragte sin søn Isak som offer på alteret? **22** Som du ser, virkede troen sammen med hans gerninger, og det var af gerningerne, hans tro blev fuldkommen. **23** Dermed gik det skriftord i opfyldelse, som lyder: »Abraham troede Gud, og det blev regnet ham til retfærdighed,« og han blev kaldt Guds ven. **24** I ser altså, at mennesket bliver gjort retfærdigt af gerninger, og ikke af tro alene. **25** Blev skøgen Rahab ikke ligeledes gjort retfærdig af gerninger, da hun modtog sendebudene og lod dem slippe bort ad en anden vej? **26** For en tro uden gerninger er lige så død som et legeme uden åndedræt.

### Jak 3

#### Tungens magt

**1** Mine brødre, kun få af jer skal være lærere; I ved, at vi får en særlig hård dom. **2** Alle begår vi mange fejl. Hvis én ikke fejler i tale, er han fuldkommen og kan tøjle hele sit legeme. **3** Når vi lægger bidsel i munden på hestene, for at de skal lystre os, styrer vi dermed hele deres krop. **4** Tænk også på, at skibene, der er så store og tilmed drives frem af hårde vinde, styres af et ganske lille ror, hvorhen styrmanden vil; **5** på samme måde er tungen kun en lille legemsdel, men kan prale af stor magt.

Tænk på, at den mindste ild kan sætte den største skov i brand; **6** også tungen er en ild. Som selve den uretfærdige verden sidder tungen blandt vore lemmer; den smitter hele legemet og sætter tilværelsens hjul i brand og er selv sat i brand af Helvede. **7** For enhver art af vilde dyr og fugle, krybdyr og havdyr kan tæmmes og er blevet tæmmet af mennesket; **8** men tungen kan intet menneske tæmme, den er ustandselig på færde med sin ondskab og fuld af dødbringende gift. **9** Med den velsigner vi Herren og Faderen, og med den forbander vi mennesker, som er skabt i Guds billede; **10** fra samme mund lyder både velsignelse og forbandelse. Mine brødre, sådan bør det ikke være. **11** Kan en kilde give både fersk og salt vand af samme væld? **12** Mine brødre, kan et figentræ måske bære oliven eller en vinstok figner? Nej, og lige så lidt kan en salt kilde give fersk vand.

#### Visdommen fra oven

**13** Hvem af jer er vís og forstandig? Han skal vise det i gerning ved et ordentligt liv med den vises sagtmodighed. **14** Men hvis jeres hjerte rummer bitter misundelse og selvhævdelse, så lad være med at prale og lyve sandheden noget på. **15** Den visdom kommer ikke fra oven, den er jordisk, sjælelig og dæmonisk. **16** For hvor der er misundelse og selvhævdelse, dér hersker der uorden og alt muligt ondt. **17** Men visdommen fra oven er først og fremmest ren, og desuden er den fredselskende, mild, omgængelig, fuld af barmhjertighed og gode frugter, upartisk og oprigtig. **18** Retfærdighed er en frugt af det, der sås i fred, og den tilfalder dem, der stifter fred.

### Jak 4

#### Venskab med verden

**1** Hvorfor opstår der kampe og stridigheder blandt jer? Er det ikke, fordi jeres lyster fører krig i jeres lemmer? **2** I begærer brændende, men opnår intet; I myrder og misunder, men kan intet udrette; I strides og kæmper, men opnår intet, fordi I ikke beder; **3** eller I beder og får alligevel intet, fordi I beder dårligt, kun for at ødsle det bort i jeres lyster. **4** I utro, ved I ikke, at venskab med verden er fjendskab med Gud? Den, der vil være ven med verden, står som en fjende af Gud. **5** Eller tror I, det er tomme ord, når Skriften siger: »Med nidkærhed længes Gud efter den ånd, han har givet bolig i os, **6** og viser så meget større nåde«? Derfor hedder det:
      *Gud står de hovmodige imod,
      de ydmyge viser han nåde.*
**7** I skal altså underordne jer under Gud; og I skal stå Djævelen imod, så vil han flygte fra jer. **8** Hold jer nær til Gud, så vil han holde sig nær til jer. Gør jeres hænder rene, I syndere; rens jeres hjerter, I tvesindede! **9** Sørg og græd i jeres elendighed; lad jeres latter afløses af sorg og jeres glæde af mismod. **10** Ydmyg jer for Herren, så vil han ophøje jer.

#### Advarsel mod bagtalelse og praleri

**11** Bagtal ikke hinanden, brødre. Den, der bagtaler sin broder eller dømmer sin broder, bagtaler loven og dømmer den; men dømmer du loven, er du ikke lovens gører, men dens dommer. **12** Der er kun én, der er lovgiver og dommer, det er ham, som kan frelse og lade gå fortabt; men du, hvem er du, som dømmer din næste?

**13** Og nu I, som siger: »I dag eller i morgen vil vi rejse til den og den by og blive der et år og drive handel og tjene penge« **14** – I som ikke aner, hvordan jeres liv er i morgen; I er jo kun en tåge, som ses en kort tid og så svinder bort. **15** I skulle hellere sige: »Hvis Herren vil, så skal vi leve og kan gøre det eller det.« **16** Nu praler I og bruger store ord; men al den slags pral er af det onde. **17** Den, der altså ved, hvad der er det rette, men ikke gør det, er en synder.

### Jak 5

#### Advarsel til de rige

**1** Og nu I, som er rige! I skal græde og jamre over den elendighed, der skal komme over jer. **2** Jeres rigdom er rådden og jeres klæder mølædte, **3** jeres guld og sølv er dækket af rust, og den rust vil vidne mod jer, og som en ild vil den fortære jeres kød. I har samlet jer skatte til de sidste dage; **4** tænk på, at den løn, I har unddraget arbejderne, der har høstet jeres marker, skriger til himlen, og høstfolkenes råb har nået Hærskarers Herres ører. **5** I har levet mageligt og overdådigt her på jorden, I har fedet jer selv op til slagtedagen! **6** I har dømt og dræbt den retfærdige, mod jer er han værgeløs.

#### Tålmodighed og bøn

**7** Brødre, vær tålmodige indtil Herrens komme. Tænk på, hvordan bonden tålmodigt må vente på sin jords dyrebare afgrøde, indtil den har fået efterårsregn og forårsregn. **8** Også I skal være tålmodige og gøre jeres hjerter stærke, for Herrens komme er nær. **9** Vær ikke vrantne mod hinanden, brødre, for at I ikke skal blive dømt; dommeren står allerede ved døren. **10** Brødre, tag profeterne, der talte i Herrens navn, som jeres forbillede, når det gælder at lide ondt og bære det tålmodigt. **11** Vi priser jo dem salige, der holdt ud; I har hørt om Jobs udholdenhed og har set, hvordan Herren lod det gå ham til sidst, for Herren er barmhjertig og rig på nåde.

**12** Frem for alt, mine brødre, sværg ikke, hverken ved himlen eller ved jorden, eller nogen anden ed; men jeres ja skal være et ja, og jeres nej skal være et nej, for at I ikke skal hjemfalde til dom.

**13** Lider nogen blandt jer ondt, skal han bede; er nogen glad, skal han synge lovsange; **14** er nogen blandt jer syg, skal han tilkalde menighedens ældste, og de skal salve ham med olie i Herrens navn og bede over ham. **15** Og troens bøn vil frelse den syge, og Herren vil gøre ham rask; og hvis han har begået synder, vil han få tilgivelse for dem. **16** Bekend derfor jeres synder for hinanden, og bed for hinanden om, at I må blive helbredt. En retfærdigs bøn formår meget, stærk som den er. **17** Elias var et menneske under samme kår som vi, og han bad en bøn om, at det ikke måtte regne, og det regnede ikke i landet i tre år og seks måneder; **18** og han bad igen, og himlen gav regn, og jorden lod sin afgrøde vokse frem.

**19** Mine brødre, hvis en af jer forvilder sig bort fra sandheden, og en anden får ham til at vende om, **20** skal han vide, at den, der får en synder til at vende om fra den vildfarelse, han lever i, frelser hans sjæl fra døden og skjuler mange synder.


## Første Petersbrev

### 1 Pet 1

**1** Fra Peter, Jesu Kristi apostel.

Til de udvalgte, der bor spredt som fremmede blandt andre folkeslag, i Pontus, Galatien, Kappadokien, provinsen Asien og Bitynien, **2** og som efter Gud Faders forudviden ved Åndens helligelse er udvalgt til at vise lydighed og blive bestænket med Jesu Kristi blod.

Nåde og fred være med jer i stadig rigere mål!

#### Lovprisning af Gud for det levende håb

**3** Lovet være Gud, vor Herre Jesu Kristi fader, som i sin store barmhjertighed har genfødt os til et levende håb ved Jesu Kristi opstandelse fra de døde, **4** til en uforgængelig og ukrænkelig og uvisnelig arv, der ligger gemt i himlene til jer, **5** som af Guds magt ved troen bevares til en frelse, der holdes rede til at åbenbares i den sidste tid. **6** Da skal I juble, skønt I nu en kort tid, hvis det skal være, må lide under prøvelser af mange slags, **7** for at jeres tro, der er mere værd end det forgængelige guld, der dog prøves i ild, kan stå sin prøve og blive til pris og herlighed og ære, når Jesus Kristus åbenbares. **8** Ham elsker I uden at have set ham, ham tror I på nu uden at se ham, men I skal juble med en uudsigelig, forklaret glæde, **9** når I kommer frem til troens mål, jeres sjæles frelse.

#### Profeternes vidnesbyrd

**10** Det var denne frelse, profeterne granskede efter og grundede over, når de profeterede om den nåde, som I skulle få; **11** de grundede nemlig over, hvornår og hvordan den tid ville komme, som Kristi ånd i dem pegede på, når den forud vidnede om Kristi lidelser og den herlighed, der skulle følge. **12** Det blev åbenbaret for dem, at det ikke var sig selv, men jer, de tjente med profetierne om alt det, som nu er forkyndt for jer af dem, der ved Helligånden, sendt fra himlen, har bragt jer evangeliet – alt det, som englene begærer at få indblik i.

#### Kaldet til en hellig livsførelse

**13** Vær derfor årvågne, gør sindet rede, bind op om lænderne, og sæt alt jeres håb til den nåde, der gives jer, når Jesus Kristus åbenbares. **14** Som lydige børn må I ikke tilpasse jer de lyster, som I før fulgte i jeres uvidenhed; **15** men ligesom han, der har kaldet jer, er hellig, skal også I være hellige i hele jeres livsførelse, **16** for der står skrevet: »I skal være hellige, for jeg er hellig.«

**17** Og når I påkalder ham som fader, der uden at gøre forskel på folk dømmer enhver efter hans gerning, skal I leve i gudsfrygt, så længe I er udlændinge her. **18** I ved jo, at det ikke var med forgængelige ting som sølv eller guld, I blev løskøbt fra det tomme liv, I havde overtaget fra jeres fædre, **19** men med Kristi dyrebare blod som af et lam uden plet og lyde; **20** dertil var han bestemt, før verden blev grundlagt, men han blev først åbenbaret nu ved tidernes ende af hensyn til jer, **21** som takket være ham tror på Gud, der oprejste ham fra de døde og gav ham herlighed, så at jeres tro også er håb til Gud.

**22** I, som i lydighed mod sandheden har renset jeres sjæle til at have oprigtig broderkærlighed, skal elske hinanden inderligt og af et rent hjerte; **23** I er jo ikke genfødt af en forgængelig, men af en uforgængelig sæd, Guds levende og blivende ord; **24** for
      *alle mennesker er som græs,
      al deres herlighed som markens blomster.
      Græsset tørrer ind, blomsterne falder,*
      **25** *men Herrens ord forbliver til evig tid.*
Det er dette ord, som er forkyndt for jer.

### 1 Pet 2

#### Den levende sten og Guds folk

**1** Derfor skal I aflægge al ondskab og al svig og hykleri og misundelse og enhver bagtalelse **2** og som nyfødte børn hige efter ordets rene mælk, for at I ved den kan vokse op til frelse, **3** så sandt I har smagt, at Herren er god. **4** Kom til ham, den levende sten, som blev vraget af mennesker, men er udsøgt og kostbar for Gud, **5** og lad jer selv som levende sten bygges op til et åndeligt hus, til et helligt præsteskab, der bringer åndelige ofre, som takket være Jesus Kristus er kærkomne for Gud. **6** For der står i Skriften:
      *Se, i Zion lægger jeg en hjørnesten,
      udvalgt og kostbar.
      Den, der tror på ham, skal ikke blive til skamme.*
**7** For jer, som tror, er den altså kostbar; men for dem, som ikke tror,
      *er den sten, bygmestrene vragede,
      blevet hovedhjørnesten*
**8** og
      *en anstødssten, en klippe til at snuble over;*
det er dem, der tager anstød i deres ulydighed mod ordet, og dertil var de også bestemt.

**9** Men I er en udvalgt slægt, et kongeligt præsteskab, et helligt folk, et ejendomsfolk, for at I skal forkynde hans guddomsmagt, han som kaldte jer ud af mørket til sit underfulde lys, **10** I, som før ikke var et folk, men nu er Guds folk, I, som ikke fandt barmhjertighed, men nu har fundet barmhjertighed.

#### De kristnes liv i verden

**11** I kære, jeg formaner jer til som udlændinge og fremmede at holde jer fra kødets lyster, som fører krig mod sjælen. **12** Lev jeres liv blandt hedningerne sådan, at de netop ved det, de bagtaler jer for som forbrydere, kan få syn for jeres gode gerninger og prise Gud for dem på hjemsøgelsens dag.

**13** For Herrens skyld skal I underordne jer under enhver menneskelig ordning, hvad enten det er kongen som magthaver **14** eller statholdere, som sendes af ham for at straffe forbrydere og rose dem, der gør det gode. **15** For det er Guds vilje, at I ved at gøre det gode skal stoppe munden på tåbelige og uforstandige mennesker; **16** I er jo frie, ikke til at bruge friheden som et dække for ondskab, men som Guds trælle. **17** Ær alle, elsk brødrene, frygt Gud og ær kongen!

#### Formaning til tjenestefolk med Kristus som eksempel

**18** I, som er tjenestefolk, skal underordne jer under jeres herrer med al ærefrygt, ikke kun de gode og milde, men også de urimelige. **19** For det er tak værd, når man med Gud for øje tåler uforskyldte lidelser. **20** Det er ingen ros, at I tåler mishandling, når I fejler. Men hvis I tåler lidelser, når I gør det gode, så er det tak værd for Gud. **21** Det blev I kaldet til, for også Kristus led for jeres skyld og efterlod jer et eksempel, for at I skal følge i hans fodspor: **22** Han gjorde ikke synd, og der fandtes ikke svig i hans mund, **23** han svarede ikke med skældsord, da han blev skældt ud, under sine lidelser truede han ikke, men overgav sin sag til ham, der dømmer retfærdigt; **24** på sit legeme bar han selv vore synder op på korset, for at vi, døde fra synden, skal leve for retfærdigheden. Ved hans sår blev I helbredt. **25** For I fór vild som får, men er nu vendt om til jeres sjæles hyrde og tilsynsmand.

### 1 Pet 3

#### Formaning til hustruer og ægtemænd

**1** Ligeså skal I hustruer underordne jer under jeres mænd, for at de af mændene, der er ulydige mod ordet, kan blive vundet uden ord gennem deres hustruers livsførelse, **2** når de får syn for jeres rene, gudfrygtige liv. **3** Jeres skønhed skal ikke være i det ydre, såsom flettet hår, guldsmykker eller smukke klæder, **4** men i hjertet, det skjulte menneske, med en sagtmodig og stille ånds uforgængelige skønhed, som er meget værd i Guds øjne. **5** For det var sådan, de hellige kvinder, der håbede på Gud, i sin tid smykkede sig, idet de underordnede sig under deres mænd; **6** således bøjede Sara sig for Abraham og kaldte ham herre, og når I gør det gode og ikke frygter nogen trussel, er I blevet hendes børn.

**7** I mænd skal ligeså være hensynsfulde i samlivet med kvinden som den svagere part, og I skal vise jeres hustruer ære, så sandt de også er medarvinger til livets nådegave, for at jeres bønner ikke skal hindres.

#### Formaning om at være rede til lidelse og forsvar

**8** Og til slut: Lev alle i enighed, og vis medfølelse, broderkærlighed, barmhjertighed og ydmyghed. **9** Gengæld ikke ondt med ondt eller skældsord med skældsord, men tværtimod med velsignelse, for I er kaldet til at arve velsignelse.
      **10** *Den, som vil elske livet
      og se lykkelige dage,
      han skal vogte sin tunge for ondskab
      og sine læber for at tale svig;*
      **11** *han skal holde sig fra det onde og gøre det gode,
      søge freden og stræbe efter den.*
      **12** *For Herrens øjne hviler på de retfærdige,
      hans ører hører deres råb om hjælp.
      Herrens ansigt er vendt mod dem, der øver ondt.*
**13** Hvem kan skade jer, når I er ivrige efter at gøre det gode? **14** Men skulle I også komme til at lide for retfærdigheden, er I salige. Frygt ikke, hvad de frygter, nær ingen rædsel; **15** men I skal hellige Herren Kristus i jeres hjerte og altid være rede til forsvar over for enhver, der kræver jer til regnskab for det håb, I har, **16** men I skal gøre det med sagtmodighed og gudsfrygt og med en god samvittighed, for at de, der håner jeres gode livsførelse i Kristus, må blive gjort til skamme, når de bagtaler jer. **17** For det er bedre, om det er Guds vilje, at lide, når man gør det gode, end når man gør det onde. **18** For også Kristus led én gang for menneskers synder, som retfærdig led han for uretfærdiges skyld for at føre jer til Gud. Han blev dræbt i kødet, gjort levende i Ånden, **19** og i den gik han til de ånder, der var i fængsel, og prædikede for dem; **20** det var dem, som var ulydige, dengang Gud ventede langmodigt i Noas dage, da arken blev bygget; i den blev nogle få, nemlig otte sjæle, frelst gennem vand. **21** Det vand er et billede på den dåb, som nu frelser jer; ikke en fjernelse af legemets snavs, men en god samvittigheds pagt med Gud, ved Jesu Kristi opstandelse, **22** han som er faret op til himlen og sidder ved Guds højre hånd, efter at engle og myndigheder og magter er blevet underlagt ham.

### 1 Pet 4

#### Det nye liv efter Guds vilje

**1** Da nu Kristus har lidt legemligt, skal også I væbne jer med hans sind. For den, som har gennemgået legemlig lidelse, har gjort sig færdig med synden **2** for ikke længere i den tid, der er tilbage her på jorden, at følge de menneskelige lyster, men Guds vilje. **3** For det er mere end nok, at I i den forløbne tid har gjort, som hedningerne vil, og levet et liv i udsvævelser, begær, svir, vilde fester, drikkelag og utilbørlig afgudsdyrkelse. **4** Nu, da I ikke længere styrter jer ud i den samme strøm af udsvævelser, undrer de sig og spotter jer for det, **5** men de skal stå til regnskab over for ham, der er rede til at dømme levende og døde. **6** For derfor blev evangeliet forkyndt også for døde, for at de skulle dømmes i kødet, som mennesker dømmes, men leve i Ånden, som Gud lever.

#### Kærligheden skjuler mange synder

**7** Men alle tings ende er nær. Vær derfor besindige og årvågne, så I kan bede; **8** først og fremmest skal I holde fast ved den indbyrdes kærlighed, for kærlighed skjuler mange synder. **9** Vær gæstfrie mod hinanden uden tværhed. **10** Som gode forvaltere af Guds mangfoldige nåde skal enhver af jer tjene de andre med den nådegave, han har fået. **11** Den, der taler, skal tale med ord fra Gud; den, der tjener, skal tjene med den kraft, Gud giver, for at Gud i alle ting må blive herliggjort ved Jesus Kristus. Æren og magten er hans i evighedernes evigheder! Amen.

#### De kristnes lidelser

**12** I kære, I skal ikke undre jer over den ildprøve, I er ude for, som var det noget fremmed, der skete med jer; **13** men glæd jer, når I deler Kristi lidelser, så at I også kan juble af glæde, når hans herlighed åbenbares. **14** Hvis I bliver hånet for Kristi navns skyld, er I salige, for herlighedens ånd, Guds ånd, hviler over jer. **15** Men ingen af jer må lide som morder eller tyv eller forbryder eller for at gå andres ret for nær; **16** men hvis nogen lider som kristen, skal han ikke skamme sig, men gøre Gud ære med det navn. **17** For nu er det tiden, da dommen tager sin begyndelse, og den begynder med Guds hus; men når den begynder med os, hvilken ende vil det så ikke tage med dem, der er ulydige mod Guds evangelium? **18** Hvis den retfærdige med nød og næppe frelses, hvordan vil den ugudelige og synderen da være stedt? **19** Derfor skal de, der efter Guds vilje må lide, stadig gøre det gode og overlade deres sjæl til den trofaste skaber.

### 1 Pet 5

#### Formaning til de ældste og de unge

**1** Jeres ældste formaner jeg som medældste og som vidne om Kristi lidelser og som den, der har del i den herlighed, som skal åbenbares: **2** Vær hyrder for Guds hjord hos jer, vogt den, ikke af tvang, men frivilligt, som Gud vil det, ikke for ussel vindings skyld, men glad og gerne. **3** Gør jer ikke til herskere over dem, I har ansvaret for, men vær forbilleder for hjorden; **4** og når hyrden over alle hyrder åbenbares, skal I få herlighedens uvisnelige sejrskrans.

**5** Ligeså skal I unge underordne jer under de ældste; I skal alle være klædt i ydmyghed over for hinanden, for
      *Gud står de hovmodige imod,
      de ydmyge viser han nåde.*
**6** Ydmyg jer derfor under Guds stærke hånd, så vil han ophøje jer, når tiden kommer, **7** og kast al jeres bekymring på ham, for han har omsorg for jer.

#### Formaning om at stå Djævelen imod

**8** Vær årvågne og på vagt! Jeres modstander, Djævelen, går omkring som en brølende løve og leder efter nogen at sluge; **9** stå ham imod, faste i troen, I ved jo, at de samme lidelser rammer jeres brødre her i verden. **10** Og når I må lide her en kort tid, vil al nådes Gud, som har kaldet jer til sin evige herlighed ved Kristus Jesus, selv udruste, støtte, styrke, grundfæste jer. **11** Magten er hans i al evighed! Amen.

#### Slutning med fredsønske

**12** Med bistand fra Silvanus, som jeg regner for en pålidelig broder, har jeg nu i korthed skrevet for at opmuntre jer og bevidne, at dette er Guds sande nåde; den skal I holde fast ved. **13** Jeres udvalgte søster i Babylon og min søn Markus hilser jer. **14** Hils hinanden med kærligt kys. Fred være med jer alle, som er i Kristus!


## Andet Petersbrev

### 2 Pet 1

**1** Fra Simon Peter, Jesu Kristi tjener og apostel.

Til dem, der ved vor Guds og frelsers, Jesu Kristi, retfærdighed har fået den samme dyrebare tro som vi.

**2** Nåde og fred være med jer i stadig rigere mål i erkendelsen af Gud og Jesus, vor Herre!

#### Formaning om at føje dyd og erkendelse til troen

**3** Alt, hvad der behøves til liv og gudsfrygt, har hans guddommelige kraft skænket os gennem erkendelsen af ham, der kaldte os med sin herlighed og styrke; **4** og dermed har han også skænket os sine store, dyrebare løfter, så I ved dem kan slippe fri af forkrænkeligheden i denne verden med dens begær og få del i guddommelig natur. **5** Sæt netop derfor al jeres iver ind på, at I til jeres tro føjer dyd, til dyden erkendelse, **6** til erkendelsen selvbeherskelse, til selvbeherskelsen udholdenhed, til udholdenheden gudsfrygt, **7** til gudsfrygten brodersind, og til brodersindet kærlighed. **8** For når alt dette findes og vokser hos jer, kan I aldrig være uden flid og uden frugt i erkendelsen af vor Herre Jesus Kristus; **9** men den, som ikke har det, er så kortsynet, at han intet kan se, og har glemt, at han er blevet renset for sine tidligere synder. **10** Derfor, brødre, skal I arbejde med endnu større iver på at befæste jeres kaldelse og udvælgelse; gør I det, vil I aldrig snuble. **11** For så vil døren til vor Herres og frelsers, Jesu Kristi, evige rige stå på vid gab for jer.

#### Apostlenes og profeternes vidnesbyrd

**12** Derfor vil jeg til stadighed minde jer om dette, selv om I godt ved det og står fast i den sandhed, som er hos jer. **13** Men jeg mener at gøre rigtigt i at vække jer med mine formaninger, så længe jeg har til huse i dette telt. **14** Jeg ved, at jeg snart skal forlade det, som vor Herre Jesus Kristus har tilkendegivet mig; **15** men jeg vil gøre mit yderste for, at I også efter min bortgang stadig kan genkalde jer, hvad jeg har sagt.

**16** For det var ikke udspekulerede fabler, vi byggede på, da vi forkyndte jer vor Herre Jesu Kristi magt og hans komme, men vi havde med egne øjne set Jesu majestæt. **17** For han modtog ære og herlighed af Gud Fader, da der lød en røst til ham fra den ophøjede herlighed: »Det er min elskede søn, i ham har jeg fundet velbehag.« **18** Denne røst har vi selv hørt lyde fra himlen, mens vi var sammen med ham på det hellige bjerg.

**19** Så meget mere fast står profeternes tale for os, og den gør I ret i at være opmærksomme på som på en lampe, der skinner på et mørkt sted, indtil dagen bryder frem, og morgenstjernen stiger op i jeres hjerter. **20** Men først skal I gøre jer klart, at ingen selvbestaltet kan tyde nogen profeti i Skriften; **21** for ingen profeti har nogen sinde lydt i kraft af et menneskes vilje, men drevet af Helligånden har mennesker sagt det, der kom fra Gud.

### 2 Pet 2

#### Falske profeter og lærere

**1** Der var dog også falske profeter i folket, ligesom der også blandt jer vil komme falske lærere, som vil indsmugle ødelæggende vranglærdomme og tilmed fornægte den Herre, som købte dem. De nedkalder en brat tilintetgørelse over sig selv, **2** men mange vil følge dem i deres udsvævelser, og sandhedens vej vil komme i vanry på grund af dem. **3** I deres griskhed vil de søge at udnytte jer ved hjælp af opdigtede historier; men dommen over dem er fældet for længe siden, og deres fortabelse slumrer ikke.

**4** Gud skånede jo ikke de engle, som syndede, men styrtede dem i afgrunden, hvor de holdes i mørkets lænker indtil dommen; **5** han skånede ikke den gamle verden, men bevarede kun Noa, retfærdighedens forkynder, samt syv andre, dengang han lod syndfloden bryde løs over de ugudeliges verden. **6** Byerne Sodoma og Gomorra dømte han til undergang og lagde dem i aske og gjorde dem dermed til et advarende eksempel for ugudelige mennesker i kommende slægter. **7** Men han reddede den retfærdige Lot, som døjede under frække menneskers udsvævende liv; **8** for da den retfærdige mand boede midt iblandt dem, pintes hans retfærdige sjæl ved dag efter dag at se og høre deres lovløse gerninger. **9** Herren formår at fri de gudfrygtige fra fristelse, men at holde de uretfærdige i forvaring til straffen på dommens dag, **10** især dem, der beherskes af kødet i smudsigt begær og foragter Herrens myndighed.

Hensynsløse og selvhævdende, som de er, viger de ikke tilbage for at spotte overjordiske magter, **11** mens dog englene, som overgår dem i kraft og styrke, ikke udtaler nogen spottende dom mod dem for Herren. **12** Disse mennesker, der spotter, hvad de ikke begriber, er som umælende dyr, hvis natur det er at fødes for at fanges og dræbes; og de skal også omkomme på samme måde som dyrene **13** og gå glip af det udbytte, de havde håbet at få af deres uretfærdighed. De regner det for en nydelse at svire ved højlys dag, de er vanærende skampletter, når de svælger i deres egne bedragerier, mens de holder gilde sammen med jer; **14** deres øjne er altid på kvindejagt og utrættelige, når det gælder om at synde, de forfører ubefæstede sjæle, og deres hjerter er opøvet i griskhed – forbandede, som de er! **15** Da de forlod den lige vej, fór de vild og slog ind på samme vej som Bileam, Bosors søn, der kastede sin kærlighed på uretmæssig vinding, **16** men måtte lade sig overbevise om sin egen overtrædelse: Et umælende trækdyr gav sig til at tale med menneskestemme og hindrede profeten i hans galskab.

**17** Disse mennesker er udtørrede kilder og tåger, der jages af stormen, og dystert mørke venter dem. **18** De bruger opblæste og tomme ord, og ved hjælp af deres udsvævelser forfører de i kødeligt begær andre, som lige har gjort sig fri af de folk, der lever i vildfarelsen; **19** de lover dem frihed, skønt de selv er slaver af fordærvelsen; for det, man ligger under for, er man slave af. **20** Hvis mennesker gennem erkendelsen af vor Herre og frelser, Jesus Kristus, har gjort sig fri af verdens urenhed, men igen lader sig besnære og overvinde af den, er det sidste værre for dem end det første. **21** For det havde været bedre for dem slet ikke at have lært retfærdighedens vej at kende end først at lære den at kende og siden vende sig fra det hellige bud, som de har fået overdraget; **22** så er det gået dem, som ordsproget træffende siger: »Hunden vender tilbage til sit eget bræk,« og: »Når en so er vasket, vælter den sig i sølet.«

### 2 Pet 3

#### Herrens dag kommer

**1** Mine kære, det er nu det andet brev, jeg skriver til jer, og i dem begge prøver jeg at vække jeres retfærdige sind ved at minde jer om, **2** at I skal huske de ord, som tidligere er talt af de hellige profeter, og vor Herre og frelsers bud, som I har fået gennem jeres apostle. **3** For først og fremmest skal I vide, at der i de sidste dage vil komme spottere, som følger deres egne lyster, **4** og som hånligt siger: »Hvad bliver der af løftet om hans komme? Siden vore fædre døde, er alting jo blevet ved at være, som det var fra skabelsens begyndelse.« **5** Men de, der påstår dette, overser, at fra gammel tid var der himle til og en jord, som på Guds ord var opstået af vand og gennem vand, **6** og derfor gik den daværende verden da også til grunde ved at blive oversvømmet af vand. **7** Men de nuværende himle og den nuværende jord er i kraft af det samme ord blevet opretholdt og gemt til ilden på dommens dag, når de ugudelige mennesker skal gå fortabt.

**8** Dette ene må I ikke glemme, mine kære, at for Herren er én dag som tusind år, og tusind år som én dag. **9** Herren er ikke sen til at opfylde sit løfte, sådan som nogle mener, men han har tålmodighed med jer, fordi han vil, at ingen skal gå fortabt, men at alle skal nå til omvendelse. **10** Men Herrens dag vil komme som en tyv, og da vil himlene forgå med et brag, og elementerne vil brænde op, og jorden og alt det menneskeskabte på den vil vise sig som det, det er. **11** Da nu alle disse ting må gå i opløsning, hvor helligt og gudfrygtigt bør I da ikke leve, **12** mens I venter på, ja, fremskynder Guds dags komme, da himlene skal gå op i luer og elementerne komme i brand og smelte. **13** Men efter hans løfte venter vi nye himle og en ny jord, hvor retfærdighed bor.

#### Formaning om at vokse i nåde og erkendelse

**14** Derfor, mine kære, når I ser frem til dette, så vær ivrige for at stå uplettede og lydefrie for ham i fred, **15** og forstå, at vor Herres langmodighed er til frelse. Det har også vor kære broder Paulus skrevet til jer med den visdom, som han har fået, **16** sådan som han jo skriver i alle sine breve, for så vidt han kommer ind på dette emne. I hans breve er der nogle ting, som er vanskelige at forstå, og som ukyndige og ubefæstede sjæle fordrejer – men det gør de jo også med de øvrige skrifter – til deres eget fordærv. **17** Mine kære, når I nu ved dette på forhånd, så tag jer i agt for at blive revet med af frække menneskers vildfarelse og miste fodfæstet, **18** men voks i nåde og erkendelse af vor Herre og frelser, Jesus Kristus. Æren er hans både nu og til evighedens dag! Amen.


## Første Johannesbrev

### 1 Joh 1

#### Livets ord

**1** Det, som var fra begyndelsen, det, som vi har hørt, det, som vi har set med vore øjne, det, som vi betragtede og vore hænder rørte ved: livets ord **2** – og livet blev åbenbaret, og vi har set det og vidner om det og forkynder jer det evige liv, som var hos Faderen og blev åbenbaret for os – **3** det, som vi har set og hørt, forkynder vi også for jer, for at også I kan have fællesskab med os; og vort fællesskab er med Faderen og med hans søn, Jesus Kristus. **4** Dette skriver vi, for at vor glæde kan være fuldkommen.

#### Livet i lyset og livet i mørket

**5** Og dette er det budskab, som vi har hørt af ham og bringer videre til jer: Gud er lys, og der er intet mørke i ham. **6** Hvis vi siger, at vi har fællesskab med ham, men vandrer i mørket, lyver vi og gør ikke sandheden. **7** Men hvis vi vandrer i lyset, ligesom han er i lyset, har vi fællesskab med hinanden, og Jesu, hans søns, blod renser os for al synd. **8** Hvis vi siger, at vi ikke har synd, fører vi os selv på vildspor, og sandheden er ikke i os. **9** Hvis vi bekender vore synder, er han trofast og retfærdig, så han tilgiver os vore synder og renser os for al uretfærdighed. **10** Hvis vi siger, at vi ikke har syndet, gør vi ham til en løgner, og hans ord er ikke i os.

### 1 Joh 2

#### Jesus, vor talsmand og forsoner

**1** Mine børn, dette skriver jeg til jer, for at I ikke skal synde. Men hvis nogen synder, har vi en talsmand hos Faderen, Jesus Kristus, den retfærdige; **2** han er et sonoffer for vore synder, og ikke blot for vore, men for hele verdens synder. **3** Og deraf kan vi vide, at vi kender ham: hvis vi holder hans bud. **4** Den, der siger: »Jeg kender ham,« men ikke holder hans bud, er en løgner, og sandheden er ikke i ham; **5** men den, der holder fast ved hans ord, i ham er Guds kærlighed i sandhed fuldendt. Deraf ved vi, at vi er i ham. **6** Den, der siger, at han bliver i ham, skylder også selv at leve sådan, som han levede.

#### Det nye bud om broderkærlighed

**7** Mine kære, det er ikke et nyt bud, jeg skriver til jer, men et gammelt, som I har haft fra begyndelsen; dette gamle bud er ordet, som I har hørt. **8** Og dog er det et nyt bud, jeg skriver til jer, det som er sandt i ham og i jer: mørket viger, og det sande lys skinner allerede. **9** Den, der siger, at han er i lyset, men hader sin broder, er stadig i mørket. **10** Den, der elsker sin broder, bliver i lyset, og i ham er der intet, som bringer til fald. **11** Men den, der hader sin broder, er i mørket og vandrer i mørket, og han ved ikke, hvor han går, fordi mørket har blindet hans øjne.

#### Guds kærlighed og verdens begær

**12** Jeg skriver til jer, børn: Jeres synder er tilgivet jer for hans navns skyld.

**13** Jeg skriver til jer, fædre: I kender ham, som har været fra begyndelsen.

Jeg skriver til jer, I unge: I har overvundet den Onde.

**14** Jeg har skrevet til jer, børn: I kender Faderen.

Jeg har skrevet til jer, fædre: I kender ham, som har været fra begyndelsen.

Jeg har skrevet til jer, I unge: I er stærke, Guds ord bliver i jer, og I har overvundet den Onde.

**15** Elsk ikke verden og heller ikke det, som er i verden. Hvis nogen elsker verden, er Faderens kærlighed ikke i ham; **16** for alt det, som er i verden, kødets lyst og øjnenes lyst og pral med jordisk gods, er ikke af Faderen, men af verden. **17** Og verden og dens begær går til grunde, men den, der gør Guds vilje, bliver til evig tid.

#### Antikrist

**18** Kære børn, det er den sidste time, og som I har hørt, at Antikrist skal komme, er der nu fremtrådt mange antikrister; deraf ved vi, at det er den sidste time. **19** Fra os er de udgået, men de var ikke af vore; for hvis de havde været af vore, ville de være blevet hos os; men det er sket, for at det skulle blive klart, at ingen af dem er af vore. **20** Men I er blevet salvet af den Hellige og har alle kundskab. **21** Jeg skriver ikke til jer, at I ikke kender sandheden, men at I kender den og ved, at ingen løgn kommer af sandheden.

**22** Hvem er en løgner, om ikke den, der benægter, at Jesus er Kristus? Antikrist er den, der fornægter Faderen og Sønnen. **23** Enhver, som fornægter Sønnen, har heller ikke Faderen. Den, der bekender Sønnen, har også Faderen. **24** I skal lade det, I har hørt fra begyndelsen, blive i jer. Hvis det, I har hørt fra begyndelsen, bliver i jer, vil også I blive i Sønnen og i Faderen. **25** Og det er det løfte, som han har givet os: det evige liv.

**26** Dette har jeg skrevet til jer om dem, der vil føre jer vild. **27** Men i jer bliver den salve, I har fået fra ham, og I har ikke brug for, at nogen skal lære jer noget; men da hans salve lærer jer alt – og det er sandt og uden løgn – skal I også blive i ham, sådan som den har lært jer.

**28** Og nu, kære børn, bliv i ham, for at vi kan have frimodighed, når han åbenbares, og ikke skal stå med skam over for ham ved hans genkomst. **29** Når I ved, at han er retfærdig, forstår I, at enhver, som gør retfærdigheden, er født af ham.

### 1 Joh 3

#### Guds børn eller Djævelens børn

**1** Se, hvor stor kærlighed Faderen har vist os, at vi kaldes Guds børn, og vi er det! Derfor kender verden ikke os, fordi den ikke kender ham. **2** Mine kære, vi er Guds børn nu, og det er endnu ikke åbenbaret, hvad vi skal blive. Vi ved, at når han åbenbares, skal vi blive ligesom han, for vi skal se ham, som han er. **3** Enhver, som har dette håb til ham, renser sig selv, ligesom han er ren.

**4** Enhver, som gør synden, begår også lovbrud, for synd er lovbrud. **5** I ved, at han blev åbenbaret for at bære vore synder, og der er ikke synd i ham. **6** Enhver, som bliver i ham, synder ikke; enhver, som synder, har ikke set ham og kender ham ikke.

**7** Kære børn, lad ingen føre jer vild. Den, der gør retfærdigheden, er retfærdig, ligesom han er retfærdig. **8** Den, der gør synden, er af Djævelen, for Djævelen har syndet fra begyndelsen. Derfor blev Guds søn åbenbaret: for at tilintetgøre Djævelens gerninger.

**9** Enhver, som er født af Gud, gør ikke synd; for Guds sæd bliver i ham, og han kan ikke synde, fordi han er født af Gud. **10** Derved bliver det åbenbart, hvem der er Guds børn, og hvem der er Djævelens børn: enhver, som ikke gør retfærdighed, er ikke af Gud, lige så lidt som den, der ikke elsker sin broder.

#### Budet om indbyrdes kærlighed

**11** For dette er det budskab, I har hørt fra begyndelsen: Vi skal elske hinanden **12** og ikke være som Kain, der var af den Onde og slog sin bror ihjel. Og hvorfor slog han ham ihjel? Fordi hans gerninger var onde, men hans brors retfærdige.

**13** I må ikke undre jer, brødre, hvis verden hader jer. **14** Vi ved, at vi er gået over fra døden til livet; for vi elsker brødrene. Den, der ikke elsker, bliver i døden. **15** Enhver, som hader sin broder, er en morder, og I ved, at ingen morder har evigt liv i sig. **16** Derpå kender vi kærligheden: at han satte sit liv til for os; så skylder også vi at sætte livet til for brødrene. **17** Den, der har jordisk gods og ser sin broder lide nød, men lukker sit hjerte for ham – hvorledes kan Guds kærlighed blive i ham?

**18** Kære børn, lad os ikke elske med ord eller tunge, men i gerning og sandhed. **19** Deraf kan vi vide, at vi er af sandheden, og over for ham kan vi bringe vort hjerte til ro, **20** hvad end vort hjerte fordømmer os for; thi Gud er større end vort hjerte og kender alt.

**21** Mine kære, hvis vort hjerte ikke fordømmer os, har vi frimodighed over for Gud, **22** og hvad vi end beder om, får vi af ham, fordi vi holder hans bud og gør det, som behager ham. **23** Og dette er hans bud, at vi skal tro på hans søns, Jesu Kristi, navn og elske hinanden, som han har påbudt os. **24** Den, der holder hans bud, bliver i Gud og Gud i ham. Og at han bliver i os, ved vi af Ånden, som han har givet os.

### 1 Joh 4

#### Guds ånd og Antikrists ånd

**1** Mine kære, tro ikke enhver ånd, men prøv, om ånderne er af Gud, for der er gået mange falske profeter ud i verden. **2** Derpå kan I kende Guds ånd: enhver ånd, som bekender, at Jesus er Kristus, kommet i kød, er af Gud; **3** men enhver ånd, som ikke bekender Jesus, er ikke af Gud, og det er Antikrists ånd, som I har hørt skal komme, og den er allerede nu i verden. **4** I er af Gud, kære børn, og I har overvundet dem, for han, som er i jer, er større end han, som er i verden. **5** De er af verden, derfor taler de ud af verden, og verden lytter til dem. **6** Vi er af Gud, og den, der kender Gud, lytter til os, men den, der ikke er af Gud, lytter ikke til os. Derpå kender vi sandhedens ånd og vildfarelsens ånd.

#### Guds kærlighed og menneskers indbyrdes kærlighed

**7** Mine kære, lad os elske hinanden, for kærligheden er af Gud, og enhver, som elsker, er født af Gud og kender Gud. **8** Den, der ikke elsker, kender ikke Gud, for Gud er kærlighed. **9** Derved er Guds kærlighed blevet åbenbaret iblandt os: at Gud har sendt sin enbårne søn til verden, for at vi skal leve ved ham. **10** Deri består kærligheden: ikke i at vi har elsket Gud, men i at han har elsket os og sendt sin søn som et sonoffer for vore synder.

**11** Mine kære, når Gud har elsket os således, skylder vi også at elske hinanden. **12** Ingen har nogen sinde set Gud, men hvis vi elsker hinanden, bliver Gud i os, og hans kærlighed er fuldendt i os.

**13** Deraf ved vi, at vi bliver i ham og han i os: at han har givet os af sin ånd. **14** Vi har set og bevidner, at Faderen har sendt sin søn som verdens frelser. **15** Den, der bekender, at Jesus er Guds søn, i ham bliver Gud, og han bliver i Gud. **16** Og vi kender og tror på den kærlighed, som Gud har til os.

Gud er kærlighed, og den, der bliver i kærligheden, bliver i Gud, og Gud bliver i ham. **17** Deri er kærligheden fuldendt i os: at vi har frimodighed på dommens dag; for som han er, er også vi i denne verden. Frygt findes ikke i kærligheden, **18** men den fuldendte kærlighed fordriver frygten, for frygt er forbundet med straf, og den, der nærer frygt, er ikke fuldendt i kærligheden. **19** Vi elsker, fordi han elskede os først. **20** Hvis nogen siger: »Jeg elsker Gud,« men hader sin broder, er han en løgner; for den, der ikke elsker sin broder, som han har set, kan ikke elske Gud, som han ikke har set. **21** Og dette bud har vi fra ham: Den, der elsker Gud, skal også elske sin broder.

### 1 Joh 5

#### Troens sejr over verden

**1** Enhver, som tror, at Jesus er Kristus, er født af Gud. Og enhver, som elsker den, der har født ham, elsker også den, der er født af ham; **2** og deraf ved vi, at vi elsker Guds børn: at vi elsker Gud og handler efter hans bud. **3** For dette er kærligheden til Gud: at vi holder hans bud; og hans bud er ikke tunge. **4** For alt, hvad der er født af Gud, overvinder verden; og den sejr, som har overvundet verden, er vor tro. **5** Og hvem andre kan overvinde verden end den, som tror, at Jesus er Guds søn?

#### Guds vidnesbyrd om Sønnen

**6** Han er den, der er kommet gennem vand og blod, Jesus Kristus. Han kom ikke kun med vandet, men med vandet og blodet; og det er Ånden, som vidner, fordi Ånden er sandheden. **7** For der er tre, som vidner: **8** Ånden og vandet og blodet, og de tre bliver til ét. **9** Tager vi imod menneskers vidnesbyrd, er Guds vidnesbyrd dog større; for det er Guds vidnesbyrd, at han har vidnet om sin søn. **10** Den, der tror på Guds søn, har vidnesbyrdet i sig, men den, der ikke tror Gud, har gjort ham til en løgner ved ikke at tro på det vidnesbyrd, som Gud har aflagt om sin søn. **11** Og dette er vidnesbyrdet, at Gud har givet os det evige liv, og det liv er i hans søn. **12** Den, der har Sønnen, har livet; den, der ikke har Guds søn, har ikke livet.

#### Bøn og forbøn

**13** Dette har jeg skrevet til jer, der tror på Guds søns navn, for at I skal vide, at I har evigt liv. **14** Og dette er den frimodighed, vi har over for ham: at hvis vi beder om noget, som er efter hans vilje, hører han os. **15** Og når vi ved, at han hører os, hvad vi end beder om, så ved vi også, at vi allerede har fået det, vi har bedt ham om.

**16** Hvis nogen ser sin broder begå en synd, som ikke er til døden, skal han bede og således give ham liv – dette gælder dem, der ikke synder til døden. Der er synd, som er til døden; det er ikke om den, jeg siger, at man skal bede. **17** Enhver uretfærdighed er synd, men der er synd, som ikke er til døden.

#### Den sande Gud og det evige liv

**18** Vi ved, at enhver, som er født af Gud, ikke synder, men han, som selv blev født af Gud, bevarer ham, og den Onde kan ikke røre ham. **19** Vi ved, at vi er af Gud, og at hele verden ligger under for den Onde. **20** Men vi ved, at Guds søn er kommet, og at han har givet os forstand, så vi kan kende ham, som er den Sande; og vi er i den Sande, i hans søn, Jesus Kristus. Han er den sande Gud og det evige liv.

**21** Kære børn, vogt jer for afguderne!


## Andet Johannesbrev

### 2 Joh 1

**1** Fra den ældste.

Til den udvalgte frue og hendes børn, som jeg – og ikke jeg alene, men alle, som har lært sandheden at kende – i sandhed elsker **2** for den sandheds skyld, som bor i os og skal være hos os for evigt.

**3** Nåde og barmhjertighed og fred fra Gud Fader og fra Jesus Kristus, Faderens søn, skal være med os i sandhed og kærlighed.

#### Budet om kærlighed og advarsel mod vranglære

**4** Det har glædet mig meget at møde nogle af dine børn, som lever i sandheden efter det bud, vi har fået fra Faderen. **5** Og nu har jeg den bøn til dig, frue – hvad jeg skriver, skal ikke ses som et nyt bud, men er det samme, som vi har haft fra begyndelsen – at vi skal elske hinanden. **6** Og dette er kærligheden, at vi lever efter hans bud; og dette er budet, som I har hørt fra begyndelsen, at I skal leve i kærligheden.

**7** For der er gået mange bedragere ud i verden; det er dem, der ikke bekender, at Jesus er Kristus, kommet i kød. Det er bedrageren og Antikrist.

**8** Tag jer i agt, at I ikke skal miste det, vi har nået ved vort arbejde, men få den fulde løn. **9** Enhver, som går ud over Kristi lære og ikke bliver i den, har ikke Gud; men den, der bliver i hans lære, har både Faderen og Sønnen. **10** Hvis nogen kommer til jer og ikke fører denne lære, så tag ikke imod ham i jeres hus, og byd ham ikke velkommen; **11** for den, der byder ham velkommen, gør sig delagtig i hans onde gerninger.

#### Hilsen

**12** Skønt jeg har meget at skrive til jer, vil jeg ikke gøre det med papir og blæk, men jeg håber at komme og tale med jer ansigt til ansigt, for at vor glæde kan være fuldkommen.

**13** Din udvalgte søsters børn hilser dig.


## Tredje Johannesbrev

### 3 Joh 1

**1** Fra den ældste.

#### Til den kære Gajus, som jeg i sandhed elsker.

**2** Min kære, frem for alt ønsker jeg, at du må have det godt og være rask, ligesom din sjæl har det godt. **3** For jeg blev meget glad, da der kom brødre, som vidnede om din sandhed, at du lever i sandheden. **4** Jeg har ingen større glæde end at høre, at mine børn lever i sandheden.

#### Gæstfrihed mod vandreprædikanterne

**5** Min kære, du viser dig trofast med det, du udretter for brødrene, og det, skønt de er fremmede; **6** de har over for menigheden vidnet om din kærlighed, og du vil gøre en god gerning, hvis du hjælper dem videre, som Gud vil det. **7** For de er rejst ud for navnets skyld, og de vil ikke tage imod noget fra hedningerne. **8** Derfor skylder vi at tage os af dem og således blive deres medarbejdere i at udbrede sandheden.

**9** Jeg har skrevet et brev til menigheden, men Diotrefes, som ønsker at være den første iblandt dem, anerkender os ikke. **10** Derfor vil jeg, når jeg kommer, gøre opmærksom på hans handlinger, hvordan han sværter os til med onde ord, og ikke nok med det, han vil ikke selv tage imod brødrene, og når andre vil gøre det, prøver han at hindre dem i det og udstøder dem af menigheden.

**11** Min kære, du skal ikke efterligne det onde, men det gode. Den, der gør det gode, er af Gud; den, der gør det onde, har ikke set Gud. **12** Demetrios har fået et godt vidnesbyrd af alle, ja, af sandheden selv; vi giver ham samme vidnesbyrd, og du ved, at vort vidnesbyrd er sandt.

#### Hilsen

**13** Meget havde jeg at skrive til dig, men jeg vil ikke skrive til dig med pen og blæk; **14** jeg håber snart at se dig, så kan vi tales ved ansigt til ansigt.

**15** Fred være med dig! Vennerne her hilser dig. Hils hver enkelt af vennerne.


## Judasbrevet

### Jud 1

**1** Fra Judas, Jesu Kristi tjener og Jakobs bror.

Til de kaldede, som er elsket af Gud Fader og bevaret for Jesus Kristus.

**2** Barmhjertighed og fred og kærlighed være med jer i stadig rigere mål!

#### Skriftens dom over de falske lærere

**3** Mine kære, mens jeg nu er ivrigt optaget af at skrive til jer om vor fælles frelse, har jeg anset det for nødvendigt at skrive til jer og formane jer til at kæmpe for den tro, som én gang for alle er overdraget de hellige. **4** For der har sneget sig nogle mennesker ind, som der allerede for længe siden var skrevet om, at de skulle rammes af denne dom; de er ugudelige, de misbruger vor Guds nåde til tøjlesløshed og fornægter vor eneste hersker og herre, Jesus Kristus.

**5** Skønt I ved det alt sammen, vil jeg alligevel minde jer om, hvorledes Herren først frelste sit folk ud af Egypten, men senere udryddede dem, der havde vist sig vantro; **6** og jeg vil minde om, at de engle, som ikke tog vare på deres høje hverv, men forlod deres rette bolig, holder han bundet i mørket med evige lænker indtil dommen på den store dag; **7** og jeg vil minde om, at Sodoma og Gomorra og de omliggende byer, der på samme måde som disse engle bedrev utugt og søgte unaturlige forbindelser, nu fremstår som et afskrækkende eksempel, idet de straffes med evig ild.

**8** Alligevel gør disse mennesker det samme: I deres sværmeri tilsøler de legemet, lader hånt om Herrens myndighed og spotter overjordiske magter. **9** Dengang ærkeenglen Mikael stredes med Djævelen om Moses' lig, vovede han trods alt ikke at udtale nogen spottende dom, men sagde blot: »Herren straffe dig!« **10** Men disse mennesker spotter, hvad de ikke har forstand på, og det, de forstår med deres instinkter ligesom de umælende dyr, bringer dem blot i fordærv. **11** Ve dem! De er slået ind på Kains vej og har for vindings skyld givet sig Bileams vildfarelse i vold og går til grunde som Kora i hans opsætsighed. **12** De er skampletter på jeres kærlighedsmåltider, hvor de uden undseelse deltager i gildet og bare sørger for sig selv; de er som skyer, der drives forbi af vindene uden at give regn, og som træer, der står uden frugt om efteråret, to gange døde og revet op med rode; **13** de er som havets vilde bølger, der skummer af deres egen skam; de er som vildfarende stjerner, og dystert mørke venter dem til evig tid.

**14** Det var også dem, Enok i syvende slægtled efter Adam profeterede om: »Se, Herren kommer omgivet af sine titusinder af hellige **15** for at holde dom over alle og straffe enhver sjæl for alle de ugudelige gerninger, de har begået, og for alle de hårde ord, disse ugudelige syndere har talt imod ham.« **16** Det er dem, som mukker og klager over deres skæbne, alt imens de følger deres egne lyster, og de taler brovtende ord, når de smigrer folk for egen fordels skyld.

#### Formaning om barmhjertighed

**17** Men I, mine kære, skal genkalde jer de ord, som tidligere er sagt af vor Herre Jesu Kristi apostle, **18** som sagde til jer: »I den sidste tid vil der komme spottere, som følger deres egne ugudelige lyster.« **19** Det er dem, der skaber splittelse; de er kun sjælelige, de mangler Ånden. **20** Men I, mine kære, skal opbygge jer selv på jeres hellige tro og bede i Helligånden. **21** Bevar jer selv i Guds kærlighed, mens I venter på, at vor Herre Jesu Kristi barmhjertighed fører jer til evigt liv. **22** Der er nogle, som I skal være barmhjertige imod, nemlig dem, der tvivler; **23** nogle skal I frelse ved at rive dem ud af ilden; andre igen skal I være barmhjertige imod, men med frygt, så I endog skyr den kjortel, der er plettet af deres syndige krop.

#### Lovprisning af den eneste Gud

**24** Ham, som formår at værne jer mod fald og stille jer over for sin herlighed, uden fejl og fulde af jubel, **25** den eneste Gud, vor frelser ved vor Herre Jesus Kristus, ham være ære og majestæt, magt og myndighed før tidens begyndelse, nu og i al evighed! Amen.


## Johannes’ Åbenbaring

### Åb 1

**1** Jesu Kristi åbenbaring, som Gud gav ham for at vise sine tjenere, hvad der snart skal ske, og som han kundgjorde og sendte med sin engel til sin tjener Johannes, **2** der hermed bevidner Guds ord og Jesu Kristi vidnesbyrd, alt det, han har set. **3** Salig er den, som læser op, og de, som hører profetiens ord og holder fast ved det, der står skrevet i den; for tiden er nær.

**4** Fra Johannes til de syv menigheder i provinsen Asien.

Nåde være med jer og fred fra ham, som er og som var og som kommer, og fra de syv ånder, som er foran hans trone, **5** og fra Jesus Kristus, vidnet, den troværdige, den førstefødte af de døde og herskeren over jordens konger. Ham, som elsker os og har løst os fra vore synder med sit blod, **6** og som har gjort os til et kongeligt folk, til præster for Gud, sin fader, ham være ære og magt i evighedernes evigheder. Amen.
      **7** *Se, han kommer med skyerne,
      og hvert øje skal se ham,
      også de, som har gennemboret ham;
      og alle jordens folkestammer skal jamre over ham.
      Ja, amen.*
**8** Jeg er Alfa og Omega, siger Gud Herren, han som er og som var og som kommer, den Almægtige.

#### Johannes kaldes til at skrive

**9** Jeg, Johannes, jeres broder, fælles med jer om trængslen og Riget og udholdenheden i Jesus, var på den ø, der hedder Patmos, for Guds ords og Jesu vidnesbyrds skyld. **10** På Herrens dag blev jeg grebet af Ånden og hørte bag mig en høj røst som af en basun **11** sige: »Skriv det, du ser, ned i en bog, og send den til de syv menigheder, til Efesos og til Smyrna og til Pergamon og til Thyatira og til Sardes og til Filadelfia og til Laodikea.«

**12** Jeg vendte mig om for at se den røst, der talte til mig, og da jeg vendte mig om, så jeg syv guldlysestager **13** og midt mellem lysestagerne en, der lignede en menneskesøn, iført en fodlang dragt og med et guldbælte om brystet. **14** Hans hoved og hår var hvidt som den hvideste uld, som sne, og hans øjne var som luende ild, **15** og hans fødder var ligesom skinnende malm, der gløder i ovnen, og hans røst var som lyden af vældige vande. **16** I sin højre hånd holdt han syv stjerner, og ud af hans mund stod et skarpt, tveægget sværd, og hans udseende var, som når solen stråler i al sin styrke.

**17** Da jeg så ham, faldt jeg ned for hans fødder som død; men han lagde sin højre hånd på mig og sagde: »Frygt ikke! Jeg er den første og den sidste **18** og den, som lever: Jeg var død, og se, jeg lever i evighedernes evigheder, og jeg har nøglerne til døden og dødsriget.

**19** Skriv det, du har set, og det, som er, og det, som siden skal ske. **20** Hemmeligheden om de syv stjerner, som du så i min højre hånd, og om de syv guldlysestager er den: De syv stjerner er de syv menigheders engle, og de syv lysestager er de syv menigheder.

### Åb 2

#### Til menigheden i Efesos

**1** Skriv til englen for menigheden i Efesos:

Dette siger han, som holder de syv stjerner i sin højre hånd, han som vandrer mellem de syv guldlysestager: **2** Jeg kender dine gerninger og din møje og udholdenhed og véd, at du ikke kan døje de onde, og at du har prøvet dem, der påstår at være apostle, men ikke er det, og har fundet, at de lyver. **3** Du har udholdenhed og har døjet meget på grund af mit navn og er ikke blevet træt. **4** Men jeg har det imod dig, at du har svigtet din første kærlighed. **5** Husk derfor på, hvorfra du er faldet, og omvend dig, og gør de gerninger, du først gjorde; ellers kommer jeg over dig og flytter din lysestage fra dens plads, hvis ikke du omvender dig. **6** Men det fortrin har du, at du hader nikolaitternes gerninger, som jeg også hader. **7** Den, der har øre, skal høre, hvad Ånden siger til menighederne. Den, der sejrer, vil jeg give at spise af livets træ, som står i Guds paradis.

#### Til menigheden i Smyrna

**8** Og skriv til englen for menigheden i Smyrna:

Dette siger den første og den sidste, han som var død og blev levende: **9** Jeg kender din trængsel og din fattigdom – men rig er du! – og jeg ved, at du spottes af dem, der påstår at være jøder og ikke er det, men er Satans synagoge. **10** Frygt ikke for, hvad du skal lide. Djævelen vil kaste nogle af jer i fængsel, så I prøves, og I får trængsel i ti dage. Vær tro til døden, og jeg vil give dig livets sejrskrans. **11** Den, der har øre, skal høre, hvad Ånden siger til menighederne. Den, der sejrer, skal ikke skades af den anden død.

#### Til menigheden i Pergamon

**12** Og skriv til englen for menigheden i Pergamon:

Dette siger han, som har det skarpe tveæggede sværd: **13** Jeg ved, hvor du bor: dér hvor Satans trone står; og dog holder du fast ved mit navn og har ikke fornægtet troen på mig, selv i de dage, da Antipas, mit trofaste vidne, blev slået ihjel hos jer, dér hvor Satan bor. **14** Men lidt har jeg imod dig: Du har nogle, som holder fast ved Bileams lære, ham der lærte Balak at stille fælde for Israels børn, så de spiste afgudsofferkød og bedrev utugt. **15** Sådan har du også nogle, der ligeledes holder fast ved nikolaitternes lære. **16** Omvend dig derfor! Ellers kommer jeg hastigt over dig og vil bekæmpe dem med min munds sværd. **17** Den, der har øre, skal høre, hvad Ånden siger til menighederne. Den, der sejrer, vil jeg give af den skjulte manna og give ham en hvid sten og indskrevet på stenen et nyt navn, som ingen kender undtagen den, der får det.

#### Til menigheden i Thyatira

**18** Og skriv til englen for menigheden i Thyatira:

Dette siger Guds søn, der har øjne som luende ild og fødder som skinnende malm: **19** Jeg kender dine gerninger og din kærlighed og trofasthed og tjeneste og udholdenhed, og dine sidste gerninger overgår de første. **20** Men jeg har det imod dig, at du finder dig i kvinden Jezabel, der påstår at være profetinde, og som med sin lære forfører mine tjenere til at bedrive utugt og spise afgudsofferkød. **21** Jeg har givet hende tid til at omvende sig, men hun vil ikke vende om fra sin utugt. **22** Nu kaster jeg hende på sygelejet, og dem, der horer med hende, styrter jeg ud i stor trængsel, hvis de ikke omvender sig fra hendes gerninger, **23** og hendes børn slår jeg ihjel. Så skal alle menighederne forstå, at jeg er den, der ransager nyrer og hjerter, og jeg vil give enhver af jer efter jeres gerninger. **24** Men til jer andre i Thyatira, der ikke hylder den lære, og som ikke har loddet Satans dybder, som de kalder det, til jer siger jeg: Jeg lægger ikke nogen ny byrde på jer. **25** Men hold fast ved det, I har, indtil jeg kommer. **26** Den, der sejrer og trofast gør mine gerninger indtil enden, ham vil jeg give magt over folkene; **27** han skal vogte dem med et jernscepter, som når lerkar knuses, **28** ligesom jeg har fået magt til det af min fader, og jeg vil give ham morgenstjernen. **29** Den, der har øre, skal høre, hvad Ånden siger til menighederne.

### Åb 3

#### Til menigheden i Sardes

**1** Og skriv til englen for menigheden i Sardes:

Dette siger han, som har Guds syv ånder og de syv stjerner: Jeg kender dine gerninger. Du har ord for at leve, men er død. **2** Vågn op og styrk resten, som er døden nær, for jeg har ikke fundet, at dine gerninger er fyldestgørende over for min Gud. **3** Husk derfor, hvorledes du tog imod og hørte; hold fast ved det, og omvend dig! Hvis ikke du våger, kommer jeg som en tyv, og du ved ikke, hvilken time jeg kommer over dig. **4** Men nogle få har du i Sardes, som ikke har sølet deres klæder til, og de skal vandre med mig i hvide klæder, for det er de værdige til. **5** Den, der sejrer, skal klædes i hvide klæder, og jeg vil aldrig slette hans navn af livets bog, men vedkende mig hans navn over for min fader og hans engle. **6** Den, der har øre, skal høre, hvad Ånden siger til menighederne.

#### Til menigheden i Filadelfia

**7** Og skriv til englen for menigheden i Filadelfia:

Dette siger den Hellige, den sanddru, han som har Davidsnøglen, og som lukker op, så ingen lukker i, og lukker i, så ingen lukker op: **8** Jeg kender dine gerninger. Jeg har lukket en dør op for dig, som ingen kan lukke i, og jeg ved, at du kun har svage kræfter og dog har holdt fast ved mit ord og ikke fornægtet mit navn. **9** Men jeg vil give dig nogle af dem fra Satans synagoge, som påstår at være jøder og ikke er det, men lyver; jeg vil få dem til at komme og kaste sig ned for dine fødder og indse, at jeg elsker dig. **10** Fordi du har bevaret mit ord om udholdenhed, vil jeg også bevare dig i prøvelsens time, som skal komme over hele jorderig for at prøve dem, der bor på jorden. **11** Jeg kommer snart. Hold fast ved det, du har, for at ingen skal tage din sejrskrans. **12** Den, der sejrer, vil jeg gøre til en søjle i min Guds tempel, og han skal aldrig mere fjernes, og på ham vil jeg skrive min Guds navn og navnet på min Guds by, det ny Jerusalem, der kommer ned fra himlen fra min Gud, og mit nye navn. **13** Den, der har øre, skal høre, hvad Ånden siger til menighederne.

#### Til menigheden i Laodikea

**14** Og skriv til englen for menigheden i Laodikea:

Dette siger Amen, det troværdige og sanddru vidne, Guds skabnings ophav: **15** Jeg kender dine gerninger, du er hverken kold eller varm. Gid du var enten kold eller varm! **16** Men nu, da du er lunken og hverken varm eller kold, vil jeg udspy dig af min mund. **17** Siden du siger: Jeg er rig, jeg har samlet til huse og mangler intet, og du ikke ved, at hvis nogen er elendig og ynkelig og fattig og blind og nøgen, er det dig, **18** så råder jeg dig til hos mig at købe guld, der er lutret i ild, for at du kan blive rig, og hvide klæder at iføre dig, for at din nøgenheds skam ikke skal ses, og salve til at salve dine øjne med, for at du kan se. **19** Alle dem, jeg elsker, revser og tugter jeg. Vær nidkær og omvend dig! **20** Se, jeg står ved døren og banker på; hører nogen mig og åbner døren, vil jeg gå ind til ham og holde måltid med ham og han med mig. **21** Den, der sejrer, vil jeg give sæde hos mig på min trone, ligesom jeg har sejret og har taget sæde hos min fader på hans trone. **22** Den, der har øre, skal høre, hvad Ånden siger til menighederne.«

### Åb 4

#### Guds trone i himlen

**1** Derefter så jeg, og se, der var en åben dør ind til himlen; og den røst, jeg først havde hørt tale til mig, og som lød som en basun, sagde: »Kom herop, så vil jeg vise dig, hvad der siden skal ske.« **2** Straks blev jeg grebet af Ånden og så en trone stå i himlen og én sidde på tronen. **3** Og han, som sad på tronen, var at se til ligesom jaspis og sarder, og der var en regnbue rundt om hans trone, at se til som smaragd. **4** Og rundt om tronen stod fireogtyve troner, og på tronerne sad fireogtyve ældste i hvide klæder og med guldkrone på hovedet. **5** Fra tronen kom der lyn og brag og torden, og foran tronen stod der syv brændende fakler – de er Guds syv ånder. **6** Foran tronen var der noget ligesom et glashav så klart som krystal. Og rundt om tronen midt for siderne var der fire levende væsener fulde af øjne både for og bag. **7** Det første levende væsen lignede en løve, det andet lignede en okse, det tredje havde et ansigt som et menneskes, og det fjerde lignede en flyvende ørn. **8** De fire væsener havde hver seks vinger, fulde af øjne hele vejen rundt og på indersiden, og de siger uden ophør dag og nat:
      *Hellig, hellig, hellig er Herren, Gud den Almægtige,
      han som var og som er og som kommer.*
**9** Og når de fire væsener giver pris og ære og tak til ham, der sidder på tronen, og som lever i evighedernes evigheder, **10** falder de fireogtyve ældste ned for ham, der sidder på tronen, og de tilbeder ham, som lever i evighedernes evigheder, og de lægger deres kroner ned for tronen og siger:
      **11** *Værdig er du, vor Herre og Gud,
      til at få pris og ære og magt;
      for du har skabt alle ting,
      af din vilje blev de til og blev skabt.*

### Åb 5

#### Lammet og bogen med de syv segl

**1** Og jeg så i højre hånd på ham, der sad på tronen, en bogrulle med skrift på indersiden og på ydersiden, forseglet med syv segl. **2** Og jeg så en mægtig engel, som med høj røst udråbte: »Hvem er værdig til at åbne bogen og bryde dens segl?« **3** Men ingen i himlen eller på jorden eller under jorden kunne åbne bogen og se i den. **4** Og jeg græd meget, fordi der ikke fandtes nogen, der var værdig til at åbne bogen og se i den. **5** Men en af de ældste sagde til mig: »Græd ikke! For Løven af Judas stamme, Davids rodskud, har sejret, så han kan åbne bogen og dens syv segl.« **6** Og jeg så et lam stå mellem tronen og de fire levende væsener og de ældste, det så ud som slagtet, og det havde syv horn og syv øjne – det er Guds syv ånder, der er sendt ud over hele jorden. **7** Det gik hen til ham, der sad på tronen, og fik bogen af hans højre hånd. **8** Og da det fik bogen, faldt de fire væsener og de fireogtyve ældste ned for Lammet, hver med sin harpe og sine guldskåle fulde af røgelse – det er de helliges bønner. **9** Og de sang en ny sang:
      *Du er værdig til at få bogen
      og bryde dens segl,
      for du blev slagtet, og du købte med dit blod
      mennesker til Gud
      af alle stammer og tungemål, folk og folkeslag*
      **10** *og gjorde dem til et kongeligt folk
      og til præster for vor Gud,
      og de skal være konger på jorden.*
**11** Og jeg så: Jeg hørte røsten af mange engle i kreds om tronen og de levende væsener og de ældste – ti tusind titusinder og tusind tusinder i tallet. **12** De sagde med høj røst:
      *Lammet, det slagtede, er værdigt
      til at få magt og rigdom og visdom og styrke
      og ære og lov og pris.*
**13** Og hver skabning i himlen og på jorden og under jorden og på havet, med alt, hvad de rummer, hørte jeg sige:
      *Ham, der sidder på tronen, og Lammet,
      være pris og ære og lov og magt
      i evighedernes evigheder.*
**14** Og de fire væsener sagde amen, og de ældste kastede sig ned og tilbad.

### Åb 6

#### Lammet bryder de første seks segl

**1** Og jeg så Lammet bryde det første af de syv segl, og jeg hørte et af de fire levende væsener sige med tordenrøst: »Kom!« **2** Og jeg så en hvid hest, og han, der sad på den, havde en bue. Han fik givet en krone, og han drog ud fra sejr til sejr.

**3** Og da Lammet brød det andet segl, hørte jeg det andet væsen sige: »Kom!« **4** Og ud kom en anden, ildrød hest, og han, der sad på den, fik givet at tage freden fra jorden, så folk myrder hinanden. Og han fik givet et stort sværd.

**5** Og da Lammet brød det tredje segl, hørte jeg det tredje væsen sige: »Kom!« Og jeg så en sort hest, og han, der sad på den, havde en vægt i hånden. **6** Og jeg hørte nogen sige, som var det en røst midt inde mellem de fire væsener: »Et mål hvede for en denar og tre mål byg for en denar, men olie og vin må du ikke skade!«

**7** Og da Lammet brød det fjerde segl, hørte jeg det fjerde væsens røst sige: »Kom!« **8** Og jeg så en gustengul hest, og han, der sad på den, hed Døden, og Dødsriget fulgte med ham. Og de fik givet magt over en fjerdedel af jorden, til at dræbe med sværd og sult og pest og jordens vilde dyr.

**9** Og da Lammet brød det femte segl, så jeg under alteret sjælene af dem, der var myrdet på grund af Guds ord og det vidnesbyrd, de holdt fast ved. **10** Og de råbte med høj røst: »Hvor længe, hellige og sanddru hersker, skal det vare, før du dømmer og hævner vort blod på dem, der bor på jorden?« **11** Og de fik hver givet en hvid klædning, og det blev sagt til dem, at de skulle hvile en kort stund endnu, indtil tallet blev fuldt på deres medtjenere og deres brødre, der skulle dræbes som de selv.

**12** Og jeg så: Da Lammet brød det sjette segl, kom der et stort jordskælv, og solen blev sort som en sæk, og hele månen blev som blod, **13** og himlens stjerner faldt ned på jorden, som et figentræ taber sine frugter, når stormen rusker i det. **14** Og himlen blev trukket væk, som en bogrulle rulles sammen, og hvert bjerg og hver ø blev flyttet fra deres plads. **15** Og jordens konger og stormænd og hærførere og rigmænd og magthavere og hver træl og fri skjulte sig i huler og klippekløfter. **16** Og de sagde til bjerge og klipper: »Fald ned over os og skjul os for ham, som sidder på tronen, og for Lammets vrede. **17** For nu er deres vredes store dag kommet, og hvem kan da bestå?«

### Åb 7

#### De ét hundrede og fireogfyrre tusind beseglede

**1** Derefter så jeg fire engle stå ved de fire verdenshjørner og holde jordens fire vinde tilbage, for at ingen vind skulle blæse på jorden eller over havet eller mod noget træ. **2** Og jeg så en anden engel stige op fra solens opgang med den levende Guds segl. Den råbte med høj røst til de fire engle, som det var givet at skade jorden og havet: **3** »Skad ikke jorden eller havet eller træerne, før vi har beseglet vor Guds tjenere på deres pande.« **4** Og jeg hørte tallet på de beseglede: ét hundrede og fireogfyrre tusind beseglede ud af alle Israels stammer,
      **5** *af Judas stamme tolv tusind beseglede,
      af Rubens stamme tolv tusind,
      af Gads stamme tolv tusind,*
      **6** *af Ashers stamme tolv tusind,
      af Naftalis stamme tolv tusind,
      af Manasses stamme tolv tusind,*
      **7** *af Simeons stamme tolv tusind,
      af Levis stamme tolv tusind,
      af Issakars stamme tolv tusind,*
      **8** *af Zebulons stamme tolv tusind,
      af Josefs stamme tolv tusind,
      af Benjamins stamme tolv tusind beseglede.*

#### Den store hvide flok

**9** Derefter så jeg, og se, der var en stor skare, som ingen kunne tælle, af alle folkeslag og stammer, folk og tungemål; de stod foran tronen og foran Lammet, klædt i hvide klæder og med palmegrene i hænderne. **10** De råbte med høj røst:
      *Frelsen kommer fra vor Gud, som sidder på tronen,
      og fra Lammet.*
**11** Og alle englene stod i kreds om tronen og de ældste og de fire levende væsener, og de faldt ned på deres ansigt for tronen og tilbad Gud **12** og sagde:
      *Amen! Pris og lov og visdom og tak
      og ære og magt og styrke er vor Guds
      i evighedernes evigheder. Amen!*
**13** Og en af de ældste tog til orde og spurgte mig: »De, som står klædt i hvide klæder, hvem er de, og hvor kommer de fra?« **14** Jeg sagde til ham: »Min herre, du ved det.« Og han sagde til mig: »Det er dem, som kommer fra den store trængsel, og som har vasket deres klæder og gjort dem hvide i Lammets blod.
      **15** *Derfor står de for Guds trone
      og tjener ham dag og nat i hans tempel,
      og han, som sidder på tronen, skal rejse sit telt over dem.*
      **16** *De skal ikke sulte længere og ikke tørste længere,
      hverken solen eller nogen anden hede skal plage dem,*
      **17** *for Lammet midt for tronen skal vogte dem
      og lede dem til livets kildevæld,
      og Gud vil tørre hver tåre af deres øjne.«*

### Åb 8

#### Lammet bryder det syvende segl

**1** Og da Lammet brød det syvende segl, blev der stilhed i himlen hen ved en halv time. **2** Og jeg så, at de syv engle, der står foran Gud, fik givet syv basuner. **3** Og der kom en anden engel og stillede sig ved alteret med et røgelseskar af guld, og han fik givet megen røgelse for at lægge den på guldalteret foran tronen sammen med alle de helliges bønner. **4** Og røgelsen sammen med de helliges bønner steg op fra englens hånd foran Gud. **5** Og englen tog røgelseskarret og fyldte det med ilden fra alteret og hældte den ud over jorden. Og der kom torden og brag og lyn og jordskælv.

**6** Og de syv engle med de syv basuner gjorde sig rede til at blæse i dem.

#### De seks engle blæser i de seks basuner

**7** Den første blæste i sin basun, og der kom hagl og ild blandet med blod, og det blev hældt ud over jorden; og en tredjedel af jorden brændte op, og en tredjedel af træerne brændte op, og alt det grønne græs brændte op.

**8** Den anden engel blæste i sin basun, og noget som et stort bjerg i lys lue blev styrtet i havet; og en tredjedel af havet blev til blod, **9** og en tredjedel af alle levende skabninger i havet døde, og en tredjedel af skibene blev slået til vrag.

**10** Den tredje engel blæste i sin basun, og en stor stjerne, der brændte som en fakkel, faldt ned fra himlen og faldt på en tredjedel af floderne og kildevældene. **11** Den stjernes navn er Malurt. Og en tredjedel af vandet blev til malurt, så mange mennesker døde af vandet, fordi det blev bittert.

**12** Den fjerde engel blæste i sin basun, og en tredjedel af solen og en tredjedel af månen og en tredjedel af stjernerne blev ramt, så en tredjedel af dem formørkedes, og dagen mistede en tredjedel af sit lys og natten ligeså.

**13** Og jeg så: Jeg hørte en ørn, der fløj midt oppe under himlen, sige med høj røst: »Ve, ve, ve over dem, der bor på jorden, når de andre basunstød lyder fra de tre engle, som skal til at blæse.«

### Åb 9

**1** Den femte engel blæste i sin basun, og jeg så en stjerne, der var kastet ned på jorden fra himlen; den fik givet nøglen til afgrundens brønd, **2** og den åbnede afgrundens brønd, og der steg røg op fra brønden som røgen fra en stor ovn. Og solen og luften formørkedes af røgen fra brønden. **3** Ud af røgen kom der græshopper ud over jorden, og de fik givet samme magt, som jordens skorpioner har. **4** Men der blev sagt til dem, at de ikke måtte skade jordens græs eller noget andet grønt eller noget træ, men kun de mennesker, som ikke har Guds segl på deres pande. **5** De fik givet, ikke at dræbe dem, men at pine dem i fem måneder. Og pinen, de volder, er som pinen efter en skorpion, når den har stukket et menneske. **6** I de dage vil mennesker søge døden og ikke finde den, de vil længes efter at dø, men døden flygter fra dem. **7** Af udseende lignede græshopperne heste, der var udrustet til krig; på hovedet havde de ligesom kroner af guld, og deres ansigter var som menneskeansigter, **8** de havde hår som kvindehår, og deres tænder var som løvers, **9** de havde brynjer som jernbrynjer, og lyden af deres vinger var som lyden af mange vogne med heste, der rykker ud til kamp. **10** De har haler med brod som skorpioner, og i deres haler sidder magten til at skade mennesker i fem måneder. **11** Som konge over sig har de afgrundens engel; hans navn er på hebraisk Abaddon, og på græsk er navnet Apollyon. **12** Det første ve er forbi; men efter det kommer der endnu to.

**13** Den sjette engel blæste i sin basun, og jeg hørte en røst fra de fire horn på guldalteret foran Gud **14** sige til den sjette engel med basun: »Løs de fire engle, som står bundet ved den store flod Eufrat.« **15** Og de fire engle, som holdtes rede til den time og dag og måned og år, blev løst, så de kunne dræbe en tredjedel af menneskene. **16** Tallet på rytterhærene var to gange ti tusind titusinder. Jeg fik tallet på dem at høre. **17** Og således så jeg hestene i mit syn og dem, der red på dem: De havde ildrøde og dybblå og svovlgule brynjer på, og hestenes hoveder var som løvehoveder, og ud af munden på dem stod ild og røg og svovl. **18** Med disse tre plager dræbtes en tredjedel af menneskene, med ilden og røgen og svovlet, som stod ud af munden på dem. **19** For hestenes magt ligger i deres mund og i deres hale; deres haler ligner slanger, og de har hoveder, og det er med dem, de gør skade. **20** Men resten af menneskene, som ikke blev dræbt af disse plager, omvendte sig ikke fra deres hænders værk, så at de holdt op med at tilbede dæmonerne og afgudsbillederne af guld og sølv og kobber og sten og træ, som hverken kan se eller høre eller gå, **21** og de omvendte sig ikke fra deres myrderier og trolddomskunster og utugt og tyveri.

### Åb 10

#### Englen med den lille bogrulle

**1** Jeg så en anden mægtig engel stige ned fra himlen, klædt i en sky og med regnbuen om sit hoved. Dens ansigt var som solen og dens ben som ildsøjler, **2** og den havde en lille åben bogrulle i hånden. Den stillede sig med det højre ben på havet og det venstre på land **3** og råbte med høj røst, som en løve brøler, og da den råbte, lod de syv tordener deres røst høre. **4** Og da de syv tordener talte, ville jeg skrive, men jeg hørte en røst fra himlen sige: »Sæt segl for det, de syv tordener har sagt, og skriv det ikke ned.« **5** Og englen, som jeg havde set stå på havet og på land, løftede sin højre hånd mod himlen **6** og svor ved ham, der lever i evighedernes evigheder, ham som har skabt himlen og alt i den og jorden og alt på den og havet og alt i det: »Tiden er ude. **7** I de dage, da den syvende engel skal blæse og lade basunen lyde, er Guds hemmelighed fuldbyrdet, som han har forkyndt det for sine tjenere, profeterne.«

**8** Røsten, som jeg havde hørt fra himlen, hørte jeg atter tale til mig og sige: »Gå hen og modtag den åbne bogrulle af den engels hånd, som står på havet og på land.« **9** Jeg gik hen til englen og bad den give mig bogen, og den sagde til mig: »Tag den og slug den! Den vil være bitter i din mave, men i din mund vil den være sød som honning.« **10** Jeg modtog bogen af englens hånd og slugte den. I min mund var den sød som honning, men da jeg havde slugt den, var den bitter i min mave. **11** Og der blev sagt til mig: »Du skal igen profetere om mange folk og folkeslag, tungemål og konger.«

### Åb 11

#### De to vidner

**1** Og jeg fik givet et rør som målestok, og der blev sagt til mig: »Stå op og mål Guds tempel og alteret og dem, der tilbeder ved det; **2** men lad templets ydre gård være, og mål ikke den, for den er overladt til hedningerne, og de skal nedtrampe den hellige by i toogfyrre måneder. **3** Og jeg vil sætte mine to vidner til at profetere i tolv hundrede og tres dage, klædt i sæk. **4** Vidnerne er de to oliventræer og de to lysestager, som står foran jordens Herre. **5** Hvis nogen vil gøre dem fortræd, står der ild ud af deres mund og fortærer deres fjender; hvis nogen vil gøre dem fortræd, er det sådan, han skal dræbes. **6** De har magt til at lukke himlen, så der ikke falder regn, så længe de profeterer, og de har magt til at forvandle vandet til blod og ramme jorden med enhver tænkelig plage, så tit de vil. **7** Når de har fuldført deres vidnesbyrd, skal dyret, der stiger op af afgrunden, føre krig mod dem og sejre over dem og dræbe dem. **8** Og deres lig skal ligge på gaden i den store by, hvis åndelige navn er Sodoma og Egypten, og hvor deres herre blev korsfæstet. **9** Mennesker af alle folk og stammer, tungemål og folkeslag skal se deres lig i tre og en halv dag, men vil ikke tillade, at deres lig bliver lagt i graven. **10** Og de, der bor på jorden, skal glæde sig over det og juble og sende hinanden gaver; for disse to profeter havde været en plage for dem, der bor på jorden.«

**11** Men efter de tre og en halv dags forløb kom der livsånde fra Gud ind i dem, og de rejste sig op på deres fødder, og der kom stor frygt over dem, der så dem. **12** De hørte en høj røst fra himlen sige til dem: »Kom herop!« Og de steg op til himlen i skyen, mens deres fjender så på det. **13** I samme stund kom der et stort jordskælv, så en tiendedel af byen styrtede sammen. Ved det jordskælv blev der dræbt syv tusind mennesker; og resten blev grebet af frygt og gav himlens Gud æren. **14** Det andet ve er forbi. Snart kommer det tredje ve.

#### Den syvende engel blæser i den syvende basun

**15** Den syvende engel blæste i sin basun. Da lød der høje røster i himlen, som sagde:
      *Verdensherredømmet er nu vor Herres og hans salvedes,
      og han skal være konge i evighedernes evigheder.*
**16** Og de fireogtyve ældste, som sad på deres troner foran Gud, faldt ned på deres ansigt og tilbad Gud **17** og sagde:
      *Vi takker dig, Herre, Gud, Almægtige, som er og som var,
      fordi du har overtaget din store magt og er blevet konge.*
      **18** *Folkeslagene rasede,
      men din vrede er kommet,
      den time, da de døde skal dømmes,
      og du skal give løn til dine tjenere, profeterne,
      og til de hellige og til dem, der frygter dit navn,
      både små og store,
      og ødelægge dem, der ødelægger jorden.*
**19** Og Guds tempel i himlen blev åbnet, og hans pagts ark kunne ses i hans tempel, og der kom lyn og brag og torden og jordskælv og voldsom hagl.

### Åb 12

#### Den fødende kvinde og dragen

**1** Og et stort tegn viste sig på himlen, en kvinde klædt i solen, med månen under sine fødder og med en krone af tolv stjerner på sit hoved. **2** Hun skulle føde, og hun skreg af smerte i sine fødselsveer. **3** Og der viste sig et andet tegn på himlen, en stor ildrød drage med syv hoveder og ti horn og syv kroner på sine hoveder. **4** Dens hale fejede en tredjedel af himlens stjerner bort og styrtede dem ned på jorden. Dragen stillede sig foran kvinden, der skulle føde, for at sluge hendes barn, så snart hun fødte. **5** Og hun fødte en søn, en dreng, som skal vogte alle folkeslagene med et jernscepter. Og hendes barn blev bortrykket til Gud og hans trone. **6** Men kvinden flygtede ud i ørkenen; dér har hun et sted, som Gud har gjort rede til hende, for at hun kan få sin føde dér i tolv hundrede og tres dage.

**7** Og der blev krig i himlen. Mikael og hans engle gik i krig med dragen, og dragen og dens engle tog kampen op, **8** men kunne ikke stå sig, og de havde ikke længere deres plads i himlen. **9** Den blev styrtet, den store drage, den gamle slange, som hedder Djævelen og Satan, og som forfører hele verden – styrtet til jorden, og dens engle blev styrtet ned sammen med den. **10** Og jeg hørte en høj røst i himlen sige:
      *Nu er frelsen og magten og Riget vor Guds
      og herredømmet hans salvedes,
      for vore brødres anklager er styrtet,
      han som dag og nat anklagede dem for Gud.*
      **11** *De har besejret ham ved Lammets blod og ved deres vidnesbyrds ord.
      De havde ikke livet for kært til at gå i døden.*
      **12** *Så fryd jer da, himle, og I, som har bolig i dem!
      Men ve over jorden og havet,
      for Djævelen er kommet ned til jer
      med stort raseri,
      fordi han ved, at hans tid er kort.*
**13** Da dragen så sig styrtet ned til jorden, forfulgte den kvinden, der havde født drengen. **14** Men kvinden fik givet den store ørns to vinger, så hun kunne flyve ud i ørkenen til sit sted; dér fik hun sin føde én tid og to tider og en halv tid i sikkerhed for slangen. **15** Men slangen spyede en hel flod af vand ud af sin mund efter kvinden, for at hun skulle rives med af floden. **16** Men jorden kom kvinden til hjælp og åbnede sit gab og slugte den flod, som dragen spyede ud af sin mund. **17** Og dragen rasede mod kvinden og gik hen for at føre krig mod hendes øvrige børn, som holder fast ved Guds bud og ved Jesu vidnesbyrd. **18** Den stillede sig på havets bred.

### Åb 13

#### Dyret fra havet og dyret fra jorden

**1** Og jeg så et dyr stige op af havet; det havde ti horn og syv hoveder og på sine horn ti kroner og på sine hoveder gudsbespottelige navne. **2** Det dyr, jeg så, lignede en panter, dets fødder var som en bjørns og dets mund som en løves mund, og dragen gav det sin magt og sin trone og stor styrke. **3** Et af dets hoveder var som dødeligt såret, men dets banesår blev lægt. Hele jorden fulgte dyret med undren **4** og tilbad dragen, der havde givet dyret magten; og de tilbad dyret og sagde: »Hvem er dyrets ligemand, og hvem kan gå i krig mod det?« **5** Og det fik givet en mund, der talte store bespottelige ord, og det fik givet magt til at gøre det i toogfyrre måneder. **6** Det åbnede munden til bespottelser mod Gud, det spottede hans navn og hans bolig og dem, der har bolig i himlen. **7** Det fik givet magt til at føre krig mod de hellige og besejre dem, og det fik givet magt over hver stamme og folk, tungemål og folkeslag. **8** Og alle, der bor på jorden, vil tilbede det, enhver, hvis navn ikke, fra verden blev grundlagt, står skrevet i livets bog, det slagtede lams bog. **9** Har nogen øre, skal han høre!
      **10** *Skal nogen i fangenskab, kommer han i fangenskab,
      skal nogen falde for sværdet, falder han for sværdet.*
Her kræves der udholdenhed og tro af de hellige!

**11** Jeg så et andet dyr komme op af jorden; det havde to horn som et lam, men talte som en drage. **12** Det udøver hele det første dyrs magt for dets øjne; og det får jorden og dem, der bor på den, til at tilbede det første dyr, det hvis banesår blev lægt. **13** Det gør store tegn, så det endog får ild til at falde fra himlen ned på jorden for øjnene af menneskene. **14** Det forfører dem, der bor på jorden, med de tegn, som det har fået givet at gøre for dyrets øjne, og siger til dem, der bor på jorden, at de skal lave et billede af dyret, der fik sværdhugget og kom til live. **15** Og det fik givet at blæse livsånde i dyrets billede, så dyrets billede også kunne tale og få alle dem dræbt, der ikke vil tilbede dyrets billede. **16** Det får alle, store og små, rige og fattige, frie og trælle, til at sætte et mærke på deres højre hånd eller deres pande, **17** så ingen kan købe eller sælge undtagen den, der bærer dette mærke, dyrets navn eller dets navns tal. **18** Her kræves der visdom! Den, der har forstand, må regne på dyrets tal, for det er et mennesketal. Dets tal er 666.

### Åb 14

#### Sangen til Lammets pris

**1** Jeg så: Se, Lammet stod på Zions bjerg, og hos det stod ét hundrede og fireogfyrre tusind, som havde dets navn og dets faders navn skrevet på deres pande. **2** Og jeg hørte en lyd fra himlen som lyden af vældige vande og som lyden af voldsom torden, og den lyd, jeg hørte, lød som harpespillere, der slår deres harper. **3** Og de synger en ny sang foran tronen og de fire levende væsener og de fireogtyve ældste, og den sang kunne ingen lære undtagen de ét hundrede og fireogfyrre tusind, som er købt fri af jorden. **4** Det er dem, der ikke har sølet sig til med kvinder, men er jomfruelige. De følger Lammet, hvor det går. De er købt fri fra menneskene som en førstegrøde for Gud og Lammet, **5** og der fandtes ikke løgn i deres mund; de er uden fejl.

#### De tre engles domsforkyndelse

**6** Jeg så endnu en engel flyve midt oppe under himlen; den havde et evigt evangelium at forkynde for dem, der bor på jorden, og for alle folkeslag og stammer, tungemål og folk, **7** og englen sagde med høj røst:
      *Frygt Gud og giv ham ære,
      for timen er kommet, da han dømmer.
      Tilbed ham, som har skabt himmel og jord og hav og kilder.*
**8** Og en anden engel fulgte efter og sagde:
      *Faldet, ja, faldet er det store Babylon,
      som skænkede op for alle folkeslagene af sin utugts harmes vin.*
**9** Og en tredje engel fulgte efter dem og sagde med høj røst: »Hvis nogen tilbeder dyret og dets billede og sætter dets mærke på sin pande eller hånd, **10** skal han også drikke Guds harmes vin, skænket ufortyndet i hans vredes bæger, og han skal pines i ild og svovl for øjnene af de hellige engle og Lammet. **11** Og røgen fra deres pinsler stiger op i evighedernes evigheder, og de har ingen hvile, hverken dag eller nat, de der tilbeder dyret og dets billede eller tager dets navn som mærke. **12** Her kræves der udholdenhed af de hellige, dem som holder fast ved Guds bud og troen på Jesus.«

**13** Og jeg hørte en røst fra himlen sige: »Skriv: Salige er de døde, som fra nu af dør i Herren. Ja, siger Ånden, de skal hvile efter deres møje, for deres gerninger følger dem.«

#### Jordens høst

**14** Og jeg så: Se, der var en hvid sky, og på skyen sad der en, der så ud som en menneskesøn, med guldkrone på hovedet og en skarp segl i hånden. **15** Og en anden engel kom ud fra templet og råbte med høj røst til ham, der sad på skyen:
      *Brug din segl og høst, for nu er det tid til at høste,
      og jordens høst er tjenlig.*
**16** Og han, som sad på skyen, svang sin segl over jorden, og jorden blev høstet.

**17** Og der kom en anden engel ud fra templet i himlen, også den med en skarp segl. **18** Og endnu en engel kom fra alteret, og den havde magt over ilden. Den råbte med høj røst til englen med den skarpe segl: »Brug din skarpe segl og høst klaserne på jordens vinstok, for dens druer er modne.« **19** Og englen svang sin segl på jorden og høstede jordens vinstok og hældte druerne i Guds harmes store perse. **20** Og persen blev trådt uden for byen, og på en strækning af seksten hundrede stadier flød der blod ud af persen op til hestenes bidsler.

### Åb 15

#### De syv engle med de sidste syv plager

**1** Jeg så et andet stort, forunderligt tegn på himlen: Syv engle med de sidste syv plager, for med dem er Guds vrede fuldbyrdet. **2** Og jeg så noget som et glashav, blandet med ild, og jeg så dem, der havde sejret over dyret og dets billede og dets navns tal, stå ved glashavet med Guds harper. **3** Og de synger Guds tjener Moses' sang og Lammets sang:
      *Store og underfulde er dine gerninger,
      du Herre, Gud, Almægtige,
      retfærdige og sande er dine veje,
      du folkenes konge.*
      **4** *Hvem må ikke frygte dig, Herre,
      og ære dit navn?
      For du alene er hellig,
      alle folkeslag skal komme og tilbede dig,
      for dine retfærdige domme er blevet åbenbare.*

**5** Derefter så jeg: Templet i himlen, Vidnesbyrdets telt, blev åbnet, **6** og ud af templet kom de syv engle med de syv plager, klædt i lysende rent linnedtøj og med guldbælter om brystet. **7** Og et af de fire levende væsener gav de syv engle syv guldskåle fyldt med Guds vrede – han som lever i evighedernes evigheder. **8** Og templet fyldtes med røg fra Guds herlighed og magt, så ingen kunne komme ind i templet, før de syv engles syv plager var endt.

### Åb 16

#### De syv engle hælder de syv vredesskåle ud

**1** Og jeg hørte en høj røst fra templet sige til de syv engle: »Gå hen og hæld Guds syv vredesskåle ud over jorden.«

**2** Den første engel gik hen og hældte sin skål ud over jorden, og lede, ondartede bylder ramte de mennesker, der havde dyrets mærke og tilbad dets billede.

**3** Den anden engel hældte sin skål ud over havet, og det blev til blod som fra en død, og alle levende væsener i havet døde.

**4** Den tredje engel hældte sin skål ud over floderne og kilderne, og de blev til blod. **5** Og jeg hørte vandenes engel sige:
      *Retfærdig er du, som er og som var, du Hellige,
      fordi du har fældet den dom;*
      **6** *de har udgydt de helliges og profeternes blod,
      nu har du givet dem blod at drikke,
      og det fortjener de.*
      **7** *Og jeg hørte alteret sige:
      Ja, Herre, Gud, Almægtige,
      sande og retfærdige er dine domme.*

**8** Den fjerde engel hældte sin skål ud over solen, og den fik givet at brænde menneskene med sin ild. **9** Og menneskene blev forbrændt af den voldsomme hede, og de spottede Guds navn, ham som har magten over disse plager; men omvende sig og give ham æren gjorde de ikke.

**10** Den femte engel hældte sin skål ud over dyrets trone, og dets rige blev formørket; de bed sig i tungen af smerte, **11** og de forbandede himlens Gud for deres smerter og bylder, men omvendte sig ikke fra deres gerninger.

**12** Den sjette engel hældte sin skål ud over den store flod Eufrat, og den udtørredes for vand, så der blev banet en vej for kongerne fra solens opgang. **13** Og jeg så, at der ud af munden på dragen og ud af munden på dyret og ud af munden på den falske profet kom tre urene ånder, der så ud som frøer. **14** For de er dæmonånder, og de gør tegn. De går ud til kongerne i hele verden for at samle dem til krigen på Gud den Almægtiges store dag. **15** – »Se, jeg kommer som en tyv. Salig er den, der våger og vogter over sine klæder, så han ikke skal gå nøgen, og man skal se hans skam.« – **16** Og han samlede dem på det sted, der på hebraisk hedder Harmagedon.

**17** Den syvende engel hældte sin skål ud over luften, og der lød en høj røst ud fra templet, fra tronen, som sagde: »Det er sket!« **18** Der kom lyn og tordenbrag, og der kom et stort jordskælv, så stort, at der aldrig har været magen til det, siden der kom mennesker på jorden. **19** Den store by gik i tre stykker, og folkeslagenes byer styrtede sammen; og det store Babylon blev ikke glemt af Gud, men han gav det bægeret med sin harmes og vredes vin. **20** Hver ø forsvandt, og bjergene var ikke mere til. **21** Blytung hagl faldt ned fra himlen over menneskene, og menneskene forbandede Gud for haglplagen; for den plage er umådelig stor.

### Åb 17

#### Den store skøge og dyret

**1** Og en af de syv engle med de syv skåle kom og talte til mig og sagde: »Kom, jeg vil vise dig dommen over den store skøge, som sidder ved de vældige vande. **2** Hende drev jordens konger utugt med, og i hendes utugts vin har de, der bor på jorden, beruset sig.« **3** Og den førte mig i Ånden ud i ørkenen.

Dér så jeg en kvinde sidde på et skarlagenrødt dyr, fuldt af bespottelige navne og med syv hoveder og ti horn. **4** Kvinden var klædt i purpur og skarlagen og pyntet med guld og ædelsten og perler; i hånden holdt hun et guldbæger fyldt med afskyeligheder og hendes utugts urenheder. **5** På panden var der skrevet et navn, en hemmelighed: »Det store Babylon, moder til skøgerne og jordens afskyeligheder.« **6** Og jeg så, at kvinden var beruset af de helliges blod og af Jesu vidners blod. Og jeg undrede mig meget ved at se hende. **7** Men englen sagde til mig: »Hvorfor undrer du dig? Jeg vil fortælle dig hemmeligheden om kvinden og om dyret, der bærer hende, det som har de syv hoveder og de ti horn. **8** Dyret, du har set, var og er ikke mere, og det skal stige op af afgrunden og gå sin undergang i møde. Og de, der bor på jorden, og hvis navne ikke, fra verden blev grundlagt, står skrevet i livets bog, vil undres, når de ser dyret, som var og ikke er og vil komme. **9** Her kræves der et sind med visdom! De syv hoveder er syv bjerge, som kvinden sidder på, og de er syv konger. **10** De fem er faldet, én er nu, den sidste er endnu ikke kommet, og når han kommer, skal han kun være der kort tid. **11** Og dyret, som var og ikke er nu, er selv både den ottende og én af de syv, og det går sin undergang i møde. **12** Og de ti horn, du så, er ti konger, som endnu ikke har fået kongemagt, men som en enkelt time får magten sammen med dyret. **13** De har alle samme tanke, og deres magt og myndighed giver de dyret. **14** De vil føre krig mod Lammet, men Lammet vil sejre over dem, fordi det er herrernes herre og kongernes konge, og sammen med det sejrer de kaldede og udvalgte og trofaste, der er i dets følge.«

**15** Og den sagde til mig: »De vande, som du har set kvinden sidde ved, er folk og skarer, folkeslag og tungemål. **16** Og de ti horn, du har set, og dyret, de vil hade skøgen og lægge hende øde og klæde hende nøgen og æde hendes kød og brænde hende. **17** For Gud har indgivet dem at gøre hans vilje og at have samme vilje og give dyret deres kongemagt, indtil Guds ord er udført. **18** Og kvinden, du har set, er den store by, som har herredømmet over jordens konger.«

### Åb 18

#### Babylons fald

**1** Derefter så jeg en anden engel stige ned fra himlen med stor magt, og jorden oplystes af dens glans. **2** Den råbte med kraftig røst:
      *Faldet, ja, faldet er det store Babylon,
      det er blevet bolig for dæmoner,
      skjul for alle urene ånder,
      skjul for alle urene fugle
      og skjul for alle urene og afskyelige dyr.*
      **3** *For alle folkeslag har drukket
      af hendes utugts harmes vin,
      jordens konger har bedrevet utugt med hende,
      og jordens købmænd er blevet rige
      af hendes overdådige vellevned.*
      **4** *Og jeg hørte en anden røst fra himlen sige:
      Drag ud fra hende, mit folk,
      for ikke at deltage i hendes synder
      og blive ramt af hendes plager.*
      **5** *For hendes synder har hobet sig op til himlen,
      og Gud har ikke glemt hendes uretfærdigheder.*
      **6** *Lad hende få, hvad hun har ladet andre få,
      giv dobbelt igen for, hvad hun har gjort,
      og skænk dobbelt op for hende i det bæger, hun skænkede.*
      **7** *Lige så megen glans og vellevned, hun gav sig selv,
      lige så megen pine og sorg skal I give hende.
      For hun siger i sit hjerte:
      ›Jeg sidder som dronning og er ikke enke
      og skal aldrig mærke til sorg.‹*
      **8** *Derfor kommer på én og samme dag alle hendes plager,
      død og sorg og sult, og hun skal brændes;
      thi stærk er Gud Herren, som har dømt hende.*
**9** Og jordens konger, der bedrev utugt med hende og levede i vellevned, skal græde og jamre over hende, når de ser røgen fra hendes brand, **10** og de skal stå langt borte af rædsel over hendes pine og sige:
      *Ve, ve, du store by,
      Babylon, du mægtige by!
      Dommen er kommet over dig på en eneste time.*
**11** Og jordens købmænd græder og sørger over hende, for ingen vil længere købe deres ladning **12** af guld og sølv og ædelsten og perler og linned og purpur og silke og skarlagen og alle slags citrustræ og alle slags elfenbensgenstande og genstande af det kostbareste træ og kobber og jern og marmor, **13** kanel og koriander og røgelse og salve og virak og vin og olie og flormel og hvede og kvæg og får og heste og vogne og slaver, levende mennesker.
      **14** *Den frugt, som din sjæl begærede, har du mistet,
      og alt det prangende og pragtfulde har du tabt,
      ingen skal kunne finde det mere.*
**15** De, der handler med disse varer, alle de købmænd, som tjente sig rige på hende, skal stå langt borte af frygt for hendes pinsel; de skal græde og sørge **16** og sige:
      *Ve, ve den store by,
      klædt i linned og purpur og skarlagen
      og pyntet med guld og ædelsten og perler!*
      **17** *Så stor en rigdom ødelagt på en eneste time!*
Og alle styrmænd og alle, der færdes på havet, og sømænd og de, der har deres arbejde på havet, stod langt borte **18** og råbte, da de så røgen fra hendes brand: »Den store by! Hvor findes dens lige?« **19** De dængede støv på hovedet og græd og sørgede og råbte:
      *Ve, ve, den store by,
      hvor alle med skibe i søen blev rige af hendes kostbarheder.
      Ødelagt på en eneste time!*
      **20** *Fryd dig, himmel, over det,
      og I hellige og apostle og profeter!
      For Gud har dømt hende og skaffet jer oprejsning.*
**21** Så løftede en mægtig engel en sten som en stor møllesten og kastede den i havet og sagde:
      *Sådan skal den store by Babylon styrtes hovedkulds ned
      og ikke findes mere.*
      **22** *Lyden af harpespillere og sangere
      og af fløjtespillere og blæsere
      skal ikke høres i dig mere,
      ingen håndværker af nogen slags skal findes i dig mere,
      kværnens lyd ikke høres i dig mere,*
      **23** *lampens lys ikke skinne i dig mere,
      og brudgoms og bruds stemme ikke høres i dig mere.
      For dine købmænd var jordens stormænd,
      af din trolddom blev alle folkeslag forført.*
      **24** *I byen var der blod af profeter og hellige og af alle, som er blevet myrdet på jorden.*

### Åb 19

#### Jubel over Babylons fald og Lammets bryllup

**1** Derefter hørte jeg en vældig lyd som af en talrig skare i himlen, som sagde:
      *Halleluja!
      Frelsen og æren og magten er vor Guds,*
      **2** *sande og retfærdige er hans domme.
      Han har dømt den store skøge, som fordærvede verden med sin utugt,
      han har hævnet sine tjeneres blod på hende.*
**3** Og atter sagde de: »Halleluja! Røgen fra hende stiger op i evighedernes evigheder.« **4** Og de fireogtyve ældste og de fire levende væsener faldt ned og tilbad Gud, som sidder på tronen, og de sagde: »Amen, halleluja!« **5** Og der kom en røst fra tronen:
      *Lovpris vor Gud, alle hans tjenere,
      I som frygter ham, både små og store.*
**6** Og jeg hørte lyden som af en stor folkeskare og som af vældige vande og som af stærk torden, som sagde:
      *Halleluja!
      Herren vor Gud, den Almægtige, har taget magten,*
      **7** *lad os glæde os og juble og lovprise ham,
      for nu skal Lammets bryllup stå,
      og hans brud har gjort sig rede,*
      **8** *hun har fået givet at klæde sig i lysende rene linnedklæder*
– for linnedklæderne er de helliges retfærdige gerninger. **9** Og englen sagde til mig: »Skriv: Salige er de, der er indbudt til Lammets bryllupsfest.« Og den sagde til mig: »Det er Guds sande ord.« **10** Jeg faldt ned for dens fødder for at tilbede den, men den sagde: »Nej! Jeg er kun tjener som du og dine brødre, der holder fast ved Jesu vidnesbyrd. Gud skal du tilbede.« For Jesu vidnesbyrd er profetiens ånd.

#### Rytteren på den hvide hest sejrer over dyret

**11** Og jeg så himlen åben, og se, der var en hvid hest, og han, der rider på den, hedder Tro og Sanddru, og han dømmer og strider med retfærdighed. **12** Hans øjne er som luende ild, på hovedet har han mange kroner, og han har et navn indskrevet, som ingen kender undtagen han selv. **13** Han er klædt i en kappe dyppet i blod, og hans navn er Guds Ord. **14** Hærene i himlen fulgte ham på hvide heste og var klædt i lysende rene linnedklæder. **15** Ud af hans mund står et skarpt sværd, som han kan slå folkeslagene med, og han skal vogte dem med et jernscepter og træde Gud den Almægtiges harmes og vredes vinperse. **16** På sin kappe og på sin hofte har han et navn skrevet: Kongernes Konge og Herrernes Herre.

**17** Og jeg så en engel stå i solen. Den råbte med høj røst til alle de fugle, der flyver midt oppe under himlen: »Kom, saml jer til Guds store måltid **18** for at æde kød af konger og kød af feltherrer og kød af stormænd og kød af heste og deres ryttere og kød af alle frie og trælle, store og små.«

**19** Og jeg så dyret og jordens konger og deres hære samlet for at føre krig mod ham, der rider på hesten, og mod hans hær. **20** Men dyret blev grebet, og sammen med det den falske profet, som havde gjort tegnene for dets øjne og dermed forført dem, der tog dyrets mærke og tilbad dets billede. De blev begge styrtet levende i ildsøen, der brænder med svovl. **21** De øvrige blev dræbt med det sværd, der stod ud af rytterens mund, og alle fuglene åd sig mætte i deres kød.

### Åb 20

#### De tusind år

**1** Og jeg så en engel stige ned fra himlen med nøglen til afgrunden og en stor lænke i hånden. **2** Englen greb dragen, den gamle slange, som er Djævelen og Satan, og bandt ham for tusind år **3** og styrtede ham i afgrunden og satte lås og segl for ham, for at han ikke mere skal forføre folkeslagene, før de tusind år er omme. Derefter skal han slippes løs en kort tid.

**4** Og jeg så troner og nogle, der tog sæde på dem; de fik givet domsmagt. Og jeg så sjælene af dem, som var blevet halshugget på grund af Jesu vidnesbyrd og Guds ord, og alle, som ikke havde tilbedt dyret eller dets billede og ikke sat mærket på deres pande og hånd. De kom til live og blev konger med Kristus i tusind år. **5** De andre døde kom ikke til live, før de tusind år var omme. Det er den første opstandelse. **6** Salig og hellig er den, der har del i den første opstandelse; dem har den anden død ingen magt over, men de skal være Guds og Kristi præster og være konger med ham i de tusind år.

#### Den endelige sejr i krigen mod Djævelen

**7** Når de tusind år er omme, skal Satan slippes løs fra sit fængsel **8** og gå ud og forføre folkeslagene i alle de fire verdenshjørner, Gog og Magog, og samle dem til krig, talrige som havets sand. **9** De drog op på jordens flade og omringede de helliges lejr og den elskede by, men der faldt ild ned fra himlen og fortærede dem. **10** Og Djævelen, som forførte dem, blev styrtet i søen af ild og svovl, hvor også dyret og den falske profet er, og de skal pines dag og nat i evighedernes evigheder.

#### Livets bog og den endelige dom

**11** Og jeg så en stor hvid trone og ham, der sad på den. For hans ansigt måtte både jord og himmel flygte, og der var ingen plads til dem. **12** Og jeg så de døde, både store og små, stå foran tronen, og bøger blev åbnet, og en anden bog blev åbnet, det er livets bog, og de døde blev dømt efter deres gerninger ifølge det, der stod skrevet i bøgerne. **13** Og havet gav sine døde tilbage, og døden og dødsriget sine døde, og de blev dømt, enhver efter sine gerninger. **14** Døden og dødsriget blev styrtet i ildsøen. Det er den anden død, ildsøen. **15** Og hvis nogen ikke fandtes indskrevet i livets bog, blev han styrtet i ildsøen.

### Åb 21

#### Den nye himmel og den nye jord

**1** Og jeg så en ny himmel og en ny jord. For den første himmel og den første jord forsvandt, og havet findes ikke mere. **2** Og den hellige by, det ny Jerusalem, så jeg komme ned fra himlen fra Gud, rede som en brud, der er smykket for sin brudgom. **3** Og jeg hørte en høj røst fra tronen sige:
      *Nu er Guds bolig hos menneskene,
      han vil bo hos dem,
      og de skal være hans folk,
      og Gud vil selv være hos dem.*
      **4** *Han vil tørre hver tåre af deres øjne,
      og døden skal ikke være mere,
      ej heller sorg, ej heller skrig, ej heller pine skal være mere.
      Thi det, der var før, er forsvundet.*
**5** Og han, der sidder på tronen, sagde: »Se, jeg gør alting nyt!« Og han sagde: »Skriv! For disse ord er troværdige og sande.« **6** Og han sagde til mig: »Det er sket. Jeg er Alfa og Omega, begyndelsen og enden. Den, der tørster, vil jeg give af kilden med livets vand for intet. **7** Den, der sejrer, skal arve dette, og jeg vil være hans Gud, og han skal være min søn. **8** Men de feje og troløse og afskyelige og morderne og de utugtige og troldmændene og afgudsdyrkerne og alle løgnerne skal få deres lod i søen, der brænder med ild og svovl; det er den anden død.«

#### Det ny Jerusalem

**9** Så kom en af de syv engle med de syv skåle, der var fyldt med de sidste syv plager. Den sagde til mig: »Kom, jeg vil vise dig bruden, Lammets hustru.« **10** Og englen førte mig i Ånden op på et stort, højt bjerg og viste mig den hellige by, Jerusalem, der kom ned fra himlen, fra Gud, **11** med Guds herlighed. Dens stråleglans er som den dyreste ædelsten, som krystalklar jaspis. **12** Den har en stor og høj mur med tolv porte, og over portene tolv engle og indskrevne navne, det er Israels tolv stammers navne: **13** mod øst tre porte, mod nord tre porte, mod syd tre porte og mod vest tre porte. **14** Og byens mur har tolv grundsten, og på dem står de tolv navne på Lammets tolv apostle.

**15** Englen, som talte med mig, havde en målestok af guld, så den kunne måle byen og dens porte og mur. **16** Byen er firkantet med ens længde og bredde. Med målestokken målte englen byen til tolv tusind stadier; længden og bredden og højden er ens. **17** Og den målte dens mur til ét hundrede og fireogfyrre alen efter menneskenes mål, som også er englenes. **18** Dens murværk var jaspis, og byen var af det pure guld, der så ud som det reneste glas. **19** Bymurens grundsten var prydet med alle slags ædelsten: den første grundsten var jaspis, den anden safir, den tredje kalkedon, den fjerde smaragd, **20** den femte sardonyks, den sjette sarder, den syvende krysolit, den ottende beryl, den niende topas, den tiende krysopras, den ellevte hyacint, den tolvte ametyst. **21** De tolv porte var tolv perler, hver af portene var af én perle. Og byens gade var af det pure guld som gennemsigtigt glas.

**22** Men et tempel så jeg ikke i den, for Herren, Gud den Almægtige, er dens tempel, og Lammet. **23** Og byen har ikke brug for sol eller måne til at skinne i den, for Guds herlighed oplyser den, og Lammet er dens lys. **24** Folkeslagene skal vandre i dens lys og jordens konger komme ind i den med deres herligheder. **25** Dens porte lukkes ikke om dagen, og nat er det aldrig dér. **26** Folkeslagenes herligheder og kostbarheder bringes ind i den. **27** Men intet vanhelligt kommer derind, og det gør heller ingen, der øver afskyelighed og løgn, men kun de, der står indskrevet i livets bog, Lammets bog.

### Åb 22

#### Livets vand og livets træ

**1** Og englen viste mig floden med livets vand, klart som krystal, den vælder ud fra Guds og Lammets trone. **2** I midten, med gaden på den ene side og floden på den anden, står livets træ, som bærer frugt tolv gange, hver måned giver det frugt, og træets blade tjener til lægedom for folkeslagene. **3** Og der skal ikke mere være nogen forbandelse. Men Guds og Lammets trone skal stå i byen, og hans tjenere skal tilbede ham, **4** og de skal se hans ansigt og bære hans navn på deres pande. **5** Der skal ikke mere være nat, og de har ikke brug for lys fra lamper eller lys fra solen, for Herren Gud lyser for dem, og de skal være konger i evighedernes evigheder.

#### Afsluttende formaninger og løftet om Kristi komme

**6** Og englen sagde til mig: »Disse ord er troværdige og sande, og Herren, profeternes ånders Gud, har sendt sin engel for at vise sine tjenere, hvad der snart skal ske: **7** ›Ja, jeg kommer snart.‹ Salig er den, der holder fast ved profetiens ord i denne bog.«

**8** Det er mig, Johannes, som har hørt og set dette. Og da jeg havde hørt og set det, faldt jeg ned for fødderne af den engel, som havde vist mig dette, for at tilbede den. **9** Men englen sagde til mig: »Nej! Jeg er kun tjener som du og dine brødre, profeterne, og som de, der holder fast ved ordene i denne bog. Gud skal du tilbede.« **10** Og englen sagde til mig: »Forsegl ikke profetiens ord i denne bog, for tiden er nær.
      **11** *Lad den, der øver uret, stadig øve uret,
      den, der er tilsølet, stadig søle sig til,
      den retfærdige stadig øve retfærdighed,
      og den, der er hellig, stadig helliges.«*

**12** »Ja, jeg kommer snart, og med mig min løn, for at gengælde enhver, som hans gerning er. **13** Jeg er Alfa og Omega, den første og den sidste, begyndelsen og enden. **14** Salige er de, der har vasket deres klæder, så de får ret til livets træ og går gennem portene ind i byen. **15** Udenfor skal hundene være og troldmændene og de utugtige og morderne og afgudsdyrkerne og enhver, der elsker og øver løgn. **16** Jeg, Jesus, har sendt min engel for at vidne om dette for jer i menighederne. Jeg er Davids rodskud og ætling, den lysende morgenstjerne.«

**17** Og Ånden og bruden siger: »Kom!« Og den, der hører, skal sige: »Kom!« Den, der tørster, skal komme, og den, der vil, skal få livets vand for intet.

**18** Jeg vidner for enhver, der hører profetordene i denne bog: Føjer nogen noget til dem, vil Gud tilføje ham de plager, der er skrevet om i denne bog, **19** og trækker nogen noget fra ordene i denne profetiske bog, vil Gud fratage ham hans del i livets træ og i den hellige by, som der er skrevet om i denne bog.

**20** Han, der vidner om dette, siger: »Ja, jeg kommer snart.« Amen, kom, Herre Jesus!

**21** Herren Jesu nåde være med jer alle!
