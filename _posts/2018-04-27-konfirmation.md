---
layout: page
category: theology
custom_css: em-red
title: Konfirmation 
lang: da
---

*Jesus sagde: »Bed, så skal der gives jer; søg, så skal I finde; bank på, så skal der lukkes op for jer. For enhver, som beder, får; og den, som søger, finder; og den, som banker på, lukkes der op for.*

*Eller hvem af jer vil give sin søn en sten, når han beder om et brød, eller give ham en slange, når han beder om en fisk? Når da I, som er onde, kan give jeres børn gode gaver, hvor meget snarere vil så ikke jeres fader, som er i himlene, give gode gaver til dem, der beder ham!*

*Derfor: Alt, hvad I vil, at mennesker skal gøre mod jer, det skal I også gøre mod dem. Sådan er loven og profeterne.*

*Gå ind ad den snævre port; for vid er den port, og bred er den vej, der fører til fortabelsen, og der er mange, der går ind ad den. Hvor snæver er ikke den port, og hvor trang er ikke den vej, der fører til livet, og der er få, som finder den!«
— Matt 7,7–14*


Kære konfirmander

Tag en dyb vejrtrækning. Ånd ind. Og ånd ud. En gang til.

I næsten to måneder nu har vi holdt vejret i spænding. Spænding over hvordan dagen bliver. Men også om det overhovedet bliver til noget. Men nu kan I slappe af.

I er det første konfirmandårgang i danmarkshistorien, der skulle forholde jer til overenskomstforhandlinger.

Og jeg tror at I er det første konfirmandhold der faktisk har ringet ind til moderniseringsstyrelsen for at udtrykke jeres bekymring og vrede.


*Et magisk sted*

Men i dag skal vi for et øjeblik glemme alt det. Glemme penge og politik. Glemme verden omkring os. For vi er på et magisk sted. Et sted hvor der er højt til loftet, og plads til at drømme og at fantasere. Plads til at gå på opdagelse i os selv og hinanden.

Og i dag skal vi på en rejse sammen. Vi skal finde vejen til livet. Den snævre vej, som Jesus fortalte disciplene om. Vejen til tro, håb og kærlighed. Og vi vil gøre os nogle stop undervejs.


*Barndommens gade — tro*

Første stop er her:

<img src="http://www.bochen.dk/public/img/skilt-paspaamig.svg" width="300">

Og før jeg fortæller om det her sted, får I et øjeblik til at danne jer et billede for jer selv; til at tænke over hvordan vejen ser ud; om der er solskin eller regn; om der er blomsterduft eller vintersne; om der er huse eller lejligheder; vand eller skov.

(pause)

Jeg vil nu fortælle jer hvad jeg ser.

Jeg ser børn lege uden bekymring. Jeg ser et helle, et frirum. Jeg ser et sted hvor der tages hensyn til de svageste.

Men jeg ser også biler der kører alt for stærkt. Jeg ser dem der aldrig kigger på skiltet. Dem som kun tænker på sit eget.

Og jeg ser derfor en bøn. En bøn om beskyttelse. En bøn om at værne om vores skrøbelige liv.

Men mest af alt ser jeg udtryk for tro. En barnetro. Troen på at andre passer på, selv når du ikke gør. Troen på at du kan løbe frit på vejen uden at skulle kigge dig over skulderen hvert andet sekund. Troen på at du kan leve livet i frihed.

Jesus sagde: »Den, der ikke modtager Guds rige ligesom et lille barn, kommer slet ikke ind i det.« (Mark 10,15)

Med det mente han at også som voksne skal vi tro som et lille barn. Vi skal have tillid til at andre passer på os. Tro på at det nok skal gå.

Det betyder ikke at vi skal være dumdristige. Det betyder ikke at vi skal gøre dumme ting med vilje.

Men det betyder at vi skal leve i frihed fra frygt. Frygten om at det skal gå galt. Frygten om ikke at være god nok. Frygten om at andre ikke kan lide dig. Frygten om at være overladt til dig selv.

Vi skal ikke blive lammet af bekymring. Vi skal ikke blive bange for at leve. Ikke blive bange for at være som et barn.

Men barndommens gade er ikke uendelig lang. Og vi kan ikke blive her for evigt. Men vi må videre. I må videre. Men I skal tage barndommen med jer, både de gode øjeblikke og de dårlige. Men mest af alt barnetroen, optimismen, glæden, friheden.


*Blind udvej — håb*

Om lidt kommer vi til næste stop. Og her deler vejen sig.

<img src="http://www.bochen.dk/public/img/skilt-frem.svg" width="300">

<img src="http://www.bochen.dk/public/img/skilt-mangeretninger.svg" width="300">

Da jeg spurgte jer for nogle uger siden hvor I befandt jer på livets vej, valgte de fleste af jer et af disse to skilte til at beskrive det.

Nogle af jer synes at jeres liv gik i én retning. Andre af jer så mange veje foran jer, og var i tvivl om hvilket, I skulle vælge.

Men uanset hvem du er, så kommer du til at træffe valg i løbet af livet. Valg om uddannelse, arbejde, kærester, venner, fritid. Og for hvert af valgene er der et fravalg. For hvert af valgene deler vejen sig. Og du kan ikke vide med sikkerhed hvor vejene fører hen. Og du kan ikke altid vende tilbage.

Før eller siden kommer du til at se dette skilt for dig:

<img src="http://www.bochen.dk/public/img/skilt-blindvej.svg" width="300">

Du kommer til at føle at den vej, du er på, fører blindt.

Måske har du ikke valgt den rigtige uddannelse. Måske er du i et parforhold du ikke ser nogen fremtid i. Måske har du et arbejde, du hader. Måske synes du at intet giver mening længere. Måske overvejer du endda om livet er værd at leve.

I det gamle testamente står der: »Du har en fremtid, og dit håb skal ikke slukkes.« (Ordsp 23,18)

»Du har en fremtid, og dit håb skal ikke slukkes.«

For dette skilt findes ikke i kristendommen. Det bliver altid erstattet med dette:

<img src="http://www.bochen.dk/public/img/skilt-blindvejmedsti.svg" width="300">

For Jesus døde på korset for at vi kan finde vej ud. Ud af følelsen af at være fanget. Ud af sorg og trængsel. Ud af angst og depression. Ud af den blinde vej.

Og dette skilt minder os både om korset og om udvejen.

Og vejen ud begynder med håbet. Håbet om at det er muligt at fortsætte. Måske bliver det ikke i bil, men på gå-ben. Måske bliver det ikke den fremtid du altid har forestillet dig, men en anden. En anden uddannelse, en anden kæreste, et andet hjem, et andet liv.

Men håbet er der altid, og håbet bringer lys. Håbet bringer dig videre til nye veje, nye oplevelser, nyt liv. Og håbets lys slukkes aldrig her i kirken.


*Flet ind — kærlighed*

Og nu kommer vi til tredje og sidste ophold på rejsen i dag:

<img src="http://www.bochen.dk/public/img/skilt-sammenfletning.svg" width="300">

For uanset hvilken vej du tager i livet, vil du også møde dette skilt. Du vil blive flettet sammen med andre.

Det er ikke altid let. For ligesom sammenfletningerne i trafikken, så er det nødvendigt at tage hensyn til hinanden. Hvis du ikke kigger dig omkring, ender du i sammenstød.

At flette sig ind med andre kræver ydmyghed, det kræver tålmodighed, det kræver tilgivelse, det kræver kærlighed.

Apostlen Paulus skrev: »Kærligheden er tålmodig, og kærligheden er mild. Kærligheden bliver ikke misundelig, den praler ikke og fører sig ikke frem. Kærligheden gør ikke noget, den ikke kan stå ved. Den gør ikke noget for sin egen skyld, lader sig ikke provokere, bærer ikke nag og fryder sig ikke, når der sker noget uretfærdigt, men glæder sig over sandheden. Kærligheden tåler alt, tror alt, håber alt, udholder alt.«

Et liv i kærlighed er et liv i Gud, for Gud er kærlighed.

Og kærlighed har ikke kun noget at gøre med forelskelse. Kærlighed har ikke kun noget at gøre med om du kan lide nogen.

Kærlighed har at gøre med hvordan du er over for andre. Kærlighed har at gøre med om du vil andre mennesker det godt, selv hvis de er irriterende, selv hvis de er dumme svin, selv hvis de overhovedet ikke skænker dig en tanke.

Kærlighed betyder, at selv hvis andre ikke tager hensyn, skal du gøre det.

»Alt, hvad I vil, at mennesker skal gøre mod jer, det skal I også gøre mod dem.« sagde Jesus. Det er nemmere sagt end gjort. Men netop det er kærlighed.


*Find vej*

Og her slutter vi vores rejse i dag. Når I om lidt går ud af kirken, så husk de tre steder vi besøgte. Husk Guds løfte om at passe på os, så vi kan leve frit som om vi var børn livet igennem. Husk at ingen veje ender blindt, men at der altid er en sti videre. Husk at tage vare på hinanden, at elske hinanden, og flet sammen med hinanden.

Eller kort sagt: husk at leve i tro, håb og kærlighed. Uanset hvilken vej, I vælger. Uanset hvad livet bringer.

Og lad os prise Gud:

Ære være Faderen og Sønnen og Helligånden
som det var i begyndelsen
således også nu og altid
og i al evighed. Amen.
