---
layout: page
category: theology
custom_css: em-red
title: Juleprædiken
lang: da
---

*Og det skete i de dage, at der udgik en befaling fra kejser Augustus om at holde folketælling i hele verden. Det var den første folketælling, mens Kvirinius var statholder i Syrien. Og alle drog hen for at lade sig indskrive, hver til sin by.*

*Også Josef drog op fra byen Nazaret i Galilæa til Judæa, til Davids by, som hedder Betlehem, fordi han var af Davids hus og slægt, for at lade sig indskrive sammen med Maria, sin forlovede, som ventede et barn.*

*Og mens de var dér, kom tiden, da hun skulle føde; og hun fødte sin søn, den førstefødte, og svøbte ham og lagde ham i en krybbe, for der var ikke plads til dem i herberget.*

*I den samme egn var der hyrder, som lå ude på marken og holdt nattevagt over deres hjord. Da stod Herrens engel for dem, og Herrens herlighed strålede om dem, og de blev grebet af stor frygt.*

*Men englen sagde til dem: »Frygt ikke! Se, jeg forkynder jer en stor glæde, som skal være for hele folket: I dag er der født jer en frelser i Davids by; han er Kristus, Herren. Og dette er tegnet, I får: I skal finde et barn, som er svøbt og ligger i en krybbe.«*

*Og med ét var der sammen med englen en himmelsk hærskare, som lovpriste Gud og sang: »Ære være Gud i det højeste og på jorden! Fred til mennesker med Guds velbehag!«
— Luk 2,1-14*

*Uro*

Om lidt siger jeg et ord, og så snart jeg siger ordet, vil jeg bede jer hver især om at forestille jer et ansigt. Luk øjnene, hvis det hjælper, og se for dit indre øje et ansigt. Er I klar?

Ordet er uro. Uro.

Ser du et ansigt? Det gør jeg.

Jeg ser en kvinde ude på kirkepladsen. Klokkerne ringer af, og hendes mands kiste køres væk ned ad Svanemøllevej. Der er kun 300 meter, men det føles som en uendelighed. De har været gift i 45 år. Hun ved ikke hvordan livet bliver i morgen. Uro.

Jeg ser en dreng i skolegården. Han er ny i skolen. Han ser fremmed ud. Taler ikke dansk. De andre kigger mærkeligt på ham. Han vil gerne lege med andre, men gør det ikke. Uro.

Jeg ser en mand bære den sidste flyttekasse ind i bilen. Han har mistet sit job. Huset er solgt, fordi han ikke har råd til det mere. Han ved ikke hvad han nu skal gøre. Uro.

Jeg ser en pige sidde ved skrivebordet kl. 1 om natten. Hun skal til eksamen i morgen, og hun skal bare klare det godt. Hendes øjne er trætte, men hendes hjerte banker hastigt. Uro.

Jeg ser en mand kigge sig selv i spejlet. Intet han gør er godt nok. Verden er imod ham. Og han tænker tilbage på den unge mand han så i spejlet engang. Hvad ville han mon have sagt, hvis han så hvem han var blevet til i dag? Uro.

Jeg ser en dreng sidde i en gummibåd på vej over middelhavet. Han ved ikke om han klarer turen. Og han er bange. Bange for hvad fremtiden bringer. Bange for om han overlever de højere og højere bølger. Uro.

Jeg ser en kvinde i sit kontor sent om aftenen. Hun har lovet sin datter at komme hjem og sige godnat. Men opgaverne har hobet sig op, og hun ved ikke hvordan hun skal nå det hele. Hun kigger på uret. Uro.

Jeg ser en pige foran juletræet. Forældrene gik fra hinanden i sommers. Det er første gang hendes far ikke er der til jul. Traditionerne er de samme, men alting føles forkert. Uro.

*Fred*

»Fred til mennesker« synger englekoret. Men et kor af ansigter svarer: humbug! For hvordan? Hvordan kan et barn bringe fred til en hel verden? Hvordan kan et barn født for over 2000 år siden bringe fred i dag? Bringe fred til et ansigt fyldt med uro. Et ansigt fyldt med fortvivlelse. Et ansigt fyldt med sorg.

»Fred til mennesker« synger englekoret. For 2017 år siden. Og hvilke 2017 år! De blodigste 2017 år i menneskehedens historie. 2017 år af prøvelser og udfordringer. 2017 år af fattigdom og sult, sygdom og katastrofer. Af had og fjendskab. 2017 år af små skridt fremad og store skridt tilbage.

»Fred til mennesker« synger englekoret. Men hvor er freden? Hvor er freden i en urolig verden? Hvor er freden i en urolig sjæl?

Lad mig tage jer med på en rejse denne juleaften på jagt efter fred. Freden som englene sang om for 2017 år siden. Det er en rejse der følger fodsporene af mange før os.

*Sandhed*

Og lad os begynde, ikke med en engel, men med en digter, nemlig Grundtvig. Han skriver således i en af sine salmer:

Urolige hjerte!
Luk op for Guds fred!
Da dulmer al smerte
og dåner derved.

»Luk op for Guds fred« er hans budskab. Og første stop på vores rejse er en by hvor de har taget budskabet om at lukke op bogstaveligt. Dørløse, hedder byen. Det er en by hvor der hverken findes døre eller låse. Hvor alle kan vandre frit imellem hinanden, og kigge ind til hinanden.

Det er en mærkelig by, og første gang jeg hørte om den, tænkte jeg, om ikke folk var bange for at få stjålet deres ejendele, eller om de ikke var bange for at have afsløret deres dybeste hemmeligheder.

Og jo, det er de. Men alle i byen siger, at det er det værd. De siger at det er en befrielse at kunne være sig selv. At kunne stå ved hvem man er, og hvad man laver, selvom det ikke lever op til ideen om det perfekte menneske og det perfekte liv.

Selvom klædeskabet er fyldt med pornoblade, eller skuffen er fyldt med piller. Selvom der under sengen ligger 100 tegninger af lækre Mikkel fra klassen med hjerter omkring som han aldrig må finde ud af. Eller selvom telefonen siger at du har 7 ubesvarede opkald fra din mor, som du ikke har talt med i en uge.

Jeg ville dø, hvis nogen kendte til mine hemmeligheder, har en af mine konfirmander sagt. Men her i Dørløse kan de se ind til alle andres hemmeligheder. De kan se sandheden. Og sandheden er at alle har noget at skamme sig over. Og fordi alle har det, er der ingen der har noget at skamme sig over.

Og det giver ro. Det giver fred.

*Fornyelse*

Andet stop på vores rejse er en endnu mærkeligere by end den første. Denne by hedder Glemstrup. For her sker der det, at alle indbyggerne glemmer alt der er sket i løbet af dagen, når de falder i søvn om natten.

Hver dag starter livet på ny, uden gårsdagens fejl og bekymringer, uden gårsdagens nederlag og uro.

Og når man kører ind til byen, ser man med stort skrift et salmevers af Jakob Knudsen:

Se, da stiger solen af hav på ny,
alle dødens skygger for evig fly;
o for sejersjubel, for salig lyst:
Lyset stander stille på livets kyst!

Her i Glemstrup kigger de fremad og ikke tilbage, ser på muligheder og ikke forhindringer. Når jeg spørger indbyggerne i byen om hvad der er det bedste ved deres by, siger de sammenstemmende: at der altid er en ny dag i morgen.

Og dermed kan de leve i frihed fra bekymring. Frihed fra tanken om det de nu gør er det rigtige. For der er altid en chance til. Altid en dag til.

Og det giver ro. Det giver fred.

*Kærlighed*

Tredje og sidste stop på vores rejse efter fred er byen med de 1000km reb. Reby hedder byen, og i Reby er hele byen og alle dens indbyggere forbundet med et stort rebsystem.

Der er reb langs vejene og i husene. Reb i opgangene, i skolen og butikkerne. Og alle indbyggerne har et reb bundet om lænden, som kobles på det store reb.

Hvorfor? Spørger du måske, og jeg gjorde det samme, første gang jeg besøgte byen. Men alle jeg spurgte, svarede ved at recitere et salmevers af Brorson, som de lærte som børn:

Så lader os glædes og elske af hjerte,
forsøde hverandre den bitreste smerte,
forbindes i Ånden tilsammen som én,
at kærlighed findes oprigtig og ren.

For uanset hvor absurd det synes at være bundet til alle andre, så giver det tryghed. Tryghed at vide at andre kan holde dig oppe, hvis du falder. Tryghed at vide at du altid kan trække i rebet hvis du har brug for hjælp. Tryghed at vide at du er med i et fællesskab. At du aldrig er alene om din smerte eller din glæde.

Og det giver ro. Det giver fred.

*Landet*

Dørløse, Glemstrup og Reby. Tre byer i et land der opstod julenat. Tre byer som vi besøger ofte her i kirken. For disse tre byer danner grundlaget for vores forhold til Gud. I bekendelsen, i ordet, åbner vi døren til vores indre, erkender vores skyld og skam, og ser sandheden i os selv og andre. I dåben, i syndsforladelsen får vi renselse, tilgivelse til at gå en ny dag i møde. I nadveren, i måltidsfællesskabet, forbindes vi til hinanden i ét legeme og én ånd.

Og i dette land er freden dermed at finde. Freden til manden foran spejlet om morgenen, til kvinden på kontoret om aftenen, og til pigen ved skrivebordet om natten. For en stemme fortæller dem at det er ok. Ok at føle usikkerhed, ok at føle skyld, ok at føle pres. Men freden er at finde hvis du kan lukke op. Luk op for Gud og mennesker. Luk op for dig selv.

Og til kvinden ved kisten, til drengen i gummibåden, og til manden med flyttekassen, siger stemmen, at der altid er en chance til. Altid en ny dag i vente. At lidelse fører til forløsning.

Og til drengen i skolegården, og til pigen juleaften, siger stemmen, at du aldrig er alene. At det bånd der binder os sammen er stærkere end de kræfter der forsøger at adskille os. At kærlighed aldrig er uden for rækkevidde.

Lad os afslutte rejsen, hvor vi begyndte, med Grundtvig:

O dejlige land,
hvor glasset ej rinder med tårer som sand,
hvor intet man savner, som ønske er værd,
hvor det ikkun fattes, som smertende her!
Hvert menneske søger med længsel i bryst
din smilende kyst.

Dette land er Guds rige på jord — som julenat blev proklameret til os. Gud er blevet menneske. Himmel er blevet jord. Og fred er kommet til det urolige hjerte.

Ære være Faderen og Sønnen og Helligånden
som det var i begyndelsen
således også nu og altid
og i al evighed. Amen.
