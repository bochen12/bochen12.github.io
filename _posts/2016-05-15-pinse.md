---
layout: page
category: theology
title: Pinseprædiken
---

*Elsker I mig, så hold mine bud; og jeg vil bede Faderen, og han vil give jer en anden talsmand, som skal være hos jer til evig tid: sandhedens ånd, som verden ikke kan tage imod, fordi den hverken ser eller kender den. I kender den, for den bliver hos jer og skal være i jer. Jeg vil ikke efterlade jer faderløse; jeg kommer til jer. Endnu en kort tid, og verden ser mig ikke længere, men I ser mig, for jeg lever, og I skal leve. Den dag skal I erkende, at jeg er i min fader, og I er i mig og jeg i jer. Den, der har mine bud og holder dem, han er den, der elsker mig; og den, der elsker mig, skal elskes af min fader; også jeg skal elske ham og give mig til kende for ham. [Joh 14,15–21]*

Ensomhed har mange ansigter.

Jeg ser en pige i skolegården, der sidder på bænken alene. Hun kigger på de andre lege.

Jeg ser en flygtning, der har efterladt hus og hjem for at søge en sikker tilværelse. Han omgives af skilte som han ikke kan læse, af mennesker som han ikke kan forstå.

Jeg ser en enke, der står ved sin mands kiste. De har været gift i 57 år. Børnene ser hun kun til jul. Vennerne er borte.

Jeg ser en soldat træde ud af Terminal 3. Tolv timer tidligere var han i Afghanistan. Solhatteklædte turister går bekymringsløst omkring ham.

Jeg ser en pige i 3.g. Hun føler et tungt pres på sine skuldre. Forældrene og vennerne ser det ikke. Hun fører kniven hen over sin underarm.

Jeg ser en familiefar. Han gør sin kone glad, han gør sine børn glade. Men uanset hvad han gør, kan han ikke gøre sig selv glad.

Som mennesker er vi ikke skabt til at være alene. Fra dét øjeblik vi kommer til verden, er vi forbundet med andre. I helt bogstaveligste forstand. Navlestrengen har holdt os i live inde i livmoderen. Den har givet os blod og næring.

Men selv når strengen er klippet over, er vi afhængige af fysisk og følelsesmæssig omsorg. Vi er afhængige af nærhed og kærlighed fra andre.

Men når livet fortsætter, sker det alt for ofte at forbindelserne brister. De brister fordi vi lever. I livet blotlægges vores ufuldkommenheder og fejl. Ingen går igennem livet uskadt.

Ensomhed har mange ansigter.

Jeg ser apostlene sidde i Jerusalem. Rastløse, retningsløse. Uden Jesus til at vejlede. De føler sig efterladte, i en verden der gør grin med dem. En verden der hilser dem med sarkasme: »Jesus af Nazaret, jødernes konge. Hvor er han nu?«

Den opstandne Kristus har ingen andre set end dem selv. De møder få som tror på dem. Nu er han også borte.

De venter. Venter på at Gud atter skal være til stede iblandt dem. Venter i ensomhed, men også i håb.

For de husker hvordan Jesus talte til dem. Hvordan han lovede dem at de ikke skal forblive faderløse. Hvordan sandhedens ånd skal komme til dem, og blive hos dem til evig tid.

Helligånden vil knytte bånd imellem dem og Gud. Et bånd der er stærkt og uadskilleligt: »I er i mig og jeg i jer«. Disse ord klinger til trøst mens de venter.

Og endelig kommer den! 50 dage efter påske. Midt iblandt mennesker forsamlet fra hele den kendte verden. Den kommer som en kraftig vind, som tunger af ild.

Den udsletter de forskelle der adskiller mennesker og smelter dem sammen i ét sprog, ét fællesskab, ét legeme.

Pinsen er derfor en fest. I pinsen fejrer vi Helligånden. Vi fejrer Guds tilstedeværelse i kirken og i verden. I pinsen bliver der genskabt relationer. De forbindelser som vi igennem livet får klippet over på den ene eller anden vis.

Og netop derfor har vi godt af at blive mindet om vores brudte relationer. Om den ensomhed som resulterer deraf. Fordi kun i lyset af Guds fuldkommenhed, kan vi indse vores egen ufuldkommenhed.

Heldigvis er det sådan at Helligånden heler. At blive hellig er at blive hel. Knyttet til hinanden ved navlestrengen. Forbundet med dem der giver os liv og glæde.

Helligånden heler forbindelsen til Gud og forbindelsen til verden. Den giver os livsmod trods ensomhed og svigt. Den giver os fællesskab trods fejl og brist.

»Sjælesørger fra det høje, hold med os et vågent øje.« skriver Grundtvig i salmen som vi om lidt skal synge. Helligånden er den ypperste sjælesørger. Den sørger for sjælen når intet menneske gør. Den lytter til os når ingen andre kan. Den deler livet med os, når ingen andre vil.

Men Helligånden virker ikke alene fra Gud til den enkelte. Den virker igennem os til hinanden. Vi har i kirken et ansvar for at dele det åndelige fællesskab med alle der har brug for det. Og hvem har ikke brug for det?

Da jeg var barn havde vi en lyskæde til juletræet. Den var en af de billige af slagsen. Og den holdt ikke længe, for det var sådan at hvis et af lysene gik ud, så gik alle de andre også ud. Og den tog lang tid at reparere, for vi skulle først finde ud af hvilket et der var gået i stykker.

Året efter købte vi en dyrere kæde. Når et af lysene går ud i den, lyser de andre videre som om intet var galt. Og man kan bare udskifte den der er gået i stykker.

Jeg savner de billige lys. Jeg savner dem fordi der er noget smukt ved at hvert eneste lys betyder alt for alle de andre.

Vi har en trang til at leve som de dyre lys. Vi har en trang til at se bort fra sorg, ulykke, ensomhed. Måske ikke helt se bort, men til i det mindste at værne om os selv så vi ikke trækkes med ned af andres trængsler.

Selv som præster lærer vi på seminariet at vi skal beskytte os selv. Vi skal værne om os selv fordi det er hårdt at lytte til tragiske skæbner og tale med mennesker om svære emner.

Det sætter sit præg på ethvert menneske. Det er nemmere ikke at give sig selv fuldt ud. Ikke at åbne helt. Ikke at tage fuld del i andres sorg.

Men fællesskab kræver hengivelse. Det kræver at vi alle værner om hinanden. At vi er villige til at give noget af os selv til andres bedste. At vi indser at vi alle er afhængige af hinanden.

Vi er de billige lys. Slukkes ét lys, slukkes vi alle. Ødelægges et liv, er noget i hver enkel af os ødelagt.

Her i pinsen kan vi frydes ved at huske at vi ikke er alene. Vi er aldrig alene, for Helligånden er med os.

Talsmanden som åbner vores munde til at tale andres sag.

Sandhedens ånd som åbner vores øjne for andres sorg og nød.

Kærlighedens ånd som åbner vores hjerter og gør det muligt for os at bringe glæde og forsoning og kærlighed til alle.

Så lad os gå ud og dele ud af Helligåndens gaver. Lad os kigge ensomhedens ansigter i øjnene og bekræfte over for dem at Gud er til stede.

Lad os derfor turde give slip på os selv og leve i andre. Turde blive forbundet til hinanden ved en åndelig navlestreng. Forbundet i en billig lyskæde. Lad os leve sammen i én verden, i ét legeme, i ét fællesskab.
