---
layout: page
category: theology
custom_css: em-red
title: Bededag
lang: da
---

*Jesus sagde:  
»Bed, så skal der gives jer; søg, så skal I finde; bank på, så skal der lukkes op for jer. For enhver, som beder, får; og den, som søger, finder; og den, som banker på, lukkes der op for. Eller hvem af jer vil give sin søn en sten, når han beder om et brød, eller give ham en slange, når han beder om en fisk? Når da I, som er onde, kan give jeres børn gode gaver, hvor meget snarere vil så ikke jeres fader, som er i himlene, give gode gaver til dem, der beder ham!*

*Derfor: Alt, hvad I vil, at mennesker skal gøre mod jer, det skal I også gøre mod dem. Sådan er loven og profeterne.*

*Gå ind ad den snævre port; for vid er den port, og bred er den vej, der fører til fortabelsen, og der er mange, der går ind ad den. Hvor snæver er ikke den port, og hvor trang er ikke den vej, der fører til livet, og der er få, som finder den!«*

### Indledning

Bøn, gerning og fortabelse. Min prædiken i dag vil handle om disse tre ord. Bøn, gerning og fortabelse.

Lad os reflektere over dem et for et. Først fortabelse.

### Fortabelsens fristelse

Fortabelse er egentlig et smukt ord. Det betyder at miste noget, at tabe noget. I Bibelen bruges fortabelse som det modsatte af frelse – det at man ikke får evigt liv i paradis. Men vi behøver ikke at kigge frem til tidernes ende for at forstå hvad fortabelse er. Det er noget vi mennesker oplever livet igennem. At være fortabt er at have mistet orienteringen. At være så optaget af noget at man glemmer tid og sted, glemmer grænsen imellem virkelighed og fantasi.

Det kan være noget vidunderligt. Et første kys. En medrivende bog. En fantastisk udsigt. Der er noget magisk ved følelsen at være totalt betaget af et andet menneske eller en anden verden. Dén følelse af fortabelse jagter vi alle. Når hverdagen bliver kedelig, så længes vi efter at fortabes.

Men fortabelse kan også være kilde til fortvivlelse. Når man bliver i tvivl om målet med ens liv. Når man spørger sig selv: Hvor er jeg på vej hen? Hvem er jeg inderst inde? Gør jeg det rigtige? Hvad er meningen med mit liv?

Men her er noget ironisk: når vi mister orienteringen, forsøger vi at genfinde den ved at søge fortabelsen. Nogen rejser jorden rundt efter nye oplevelser; nogen dykker ned i bøger, film eller musik; nogen går fra kæresten eller ægtefællen for at finde ny kærlighed; andre lukker øjnene og kigger indad. Alt sammen i et forsøg på at finde sig selv igen.

At bekæmpe fortabelse med fortabelse er ikke alene ironisk, men ofte nytteløs. Det kan give en tiltrængt pause og fornyet energi, ja. Men når vi kommer tilbage til hverdagen vil fortvivelsen dukke op igen før eller siden.

Svaret på fortabelsens problem finder vi til gengæld i dagens evangelietekst. Fortabelsens vej er den brede, livets vej den smalle. Den brede vej er den vej vi alle på et tidspunkt vandrer på, og den vi ofte vender tilbage til.

Andre mennesker myldrer omkring en, men vejen er så bred at der er plads til alle. Den giver tryghed. For så mange mennesker kan vel ikke alle fare vild? Den giver et nemt svar når man mister sit indre kort og kompas. For man kan bare følge de andre.

Livets vej er ensomhedens vej. Den er smal. Den er trang. Den er én som få finder og som endnu færre tør gå. Den handler om at turde være sig selv. At turde stå ved sine egne fejl og mangler. At turde være i verden uanset hvor fortvivlende den er. At turde være gode mod sine medmennesker selvom de aldrig har været gode mod en selv.

Derfor ord nummer to: gerning.

### Gerningens umulighed

Gerning betyder at gøre noget. Man kan gøre noget på mange måder. Man kan gøre noget af vane. Når man bare gør noget uden at tænke over det. Man kan gøre noget af pligt. Som at gå ned med skraldet eller slå græsset. Man kan gøre noget af lyst. Som at gå en tur når solen skinner.

Men hvad skal man gøre for ikke at fortabes?

Vanen kan det ikke være. Med vanen forbliver vi på den brede vej. Vi holder os til det kendte, det trygge. Vi taber blikket på det skønne i livet fordi vi stopper med at tænke, stopper med at undre os, stopper med at se omgivelserne med nye briller. Vi fortabes i rutinen.

Pligten kan det heller ikke være. Pligt er ikke frihed. Når vi gør noget af pligt bliver vores egne ønsker overskygget af andres. Vi bliver fortabt fordi vi ikke længere er orienteret imod os selv. Det er ikke længere det indre kompas som styrer. Vi følger i stedet for at lede.

Men lysten kan det heller ikke være. Vores lyst er ikke uden fejl. Vores lyst driver os imod noget andet end det rigtige. Vi kan have lyst til at sidde på sofaen hele dagen, drikke sodavand og se fjernsyn. Vi kan have lyst til at være ligeglad med naboens problemer. Vi kan have lyst til at rejse jorden rundt, til at blive suget ind i en fantasiverden. Vi har lyst til at fortabes.

Men hvad så? Er der ikke noget vi kan gøre for at komme ud af fortabelsen? Hvad er evangeliets svar?

Jesus fortæller os at vi ikke på egen hånd kan komme ud af fortabelsen. Hverken af vane, pligt eller lyst kan vi hive os selv op ved hårrødderne og frelse os selv. Vi har brug for hjælp til at kunne leve i verden i stedet for at flygte, til at være os selv i stedet for at søge noget andet. Vi har brug for hjælp til at være glade, til at leve livet i glæde. Og hjælpen kommer fra Gud.

Gud giver os kraft til at være lydhør over for det gode, til at være lydige. Gud giver os kraft til at indse vores egne begrænsninger. Han giver os mod til at være skyldig, mod til at begå fejl, mod til at synde tappert.

Med Guds hjælp er vi i stand til at gøre det gode. Vi kan gøre det gode af lyst. Når vi brænder for at hjælpe dem der har brug for hjælp. Vi kan gøre det gode af pligt. Når samvittigheden tvinger os til at handle. Og vi kan gøre det gode af vane. Når næstekærligheden bliver så naturlig at vi ikke kan lade være. Da fører vanen, pligten og lysten ikke længere til fortabelse, men til livet.

Men Guds gave skal modtages. Derfor ord nummer tre: bøn.

### Bønnens nødvendighed

I daglig tale er bøn en anmodning. Må jeg bede om saltet? Beder du ikke lige Susanne om at ringe tilbage? Der er noget konkret som man ønsker opfyldt. Der er et krav. Vi bliver skuffet hvis vi ikke må få saltet. Eller hvis Susanne ikke ringer tilbage. Vi kan også bede uden at vide det. »Jeg bad nok selv om det«, kan vi sige i bagklogskabens lys.

Mange beder også til Gud på denne måde. Vi beder om godt helbred for os selv og vores nærmeste. Vi beder om at projektet på arbejdet går godt. Vi beder om at FCK vinder på søndag. Og vi kan blive sure når disse ting ikke sker.

Men bønnen til Gud er også noget andet. Bønnen til Gud kan befri os. Befri os fra fortvivlelsen. Befri os fra krav og anmodning. Bønnen til Gud er modtagelsen af hans gave. Bønnen til Gud er den totale afmagt. Vi beder da ikke om noget konkret, fordi vi indser at Gud kender vores behov bedre end vi selv gør. Vi beder om at Gud er med os, at han fører os ud af fortabelsen når vi ikke selv kan.

Bønnen er en nødvendighed. Den er nødvendig for os alle, rige såvel som fattige, glade såvel som triste, døbte såvel som udøbte. I bønnen er der ingen »os og dem«. Ingen »ven og fjende«. Der er ingen selvretfærdighed eller selvophøjelse.

Vi beder fordi vi alle har brug for hjælp til at gøre det gode. Vi beder fordi vi alle har brug for syndernes forladelse. Vi beder fordi vi alle har brug for styrken til at være i verden, til at udholde hverdagens kedsommelighed, til ikke at miste orienteringen. Vi beder fordi fortabelsens vej er bred, og fordi livets vej er svær at finde.

Vi beder for at sige tak. Tak fordi Gud sørger for os. Tak fordi vi dermed kan give omsorgen videre til hinanden.

Lad os derfor bede:  
Lov og tak og evig ære være dig vor Gud,  
Fader, Søn og Helligånd,  
du, som var, er og bliver én sand treenig Gud,  
højlovet fra første begyndelse, nu og i al evighed.  
Amen.
