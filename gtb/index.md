---
layout: page
title: Det gamle testamente (Jos – Est)
lang: da
---

------------------------------------------------------------------------

[GTa: 1 Mos – 5 Mos](http://www.bochen.dk/gta/)  
[GTc: Job – Højs](http://www.bochen.dk/gtc/)  
[GTd: Es – Mal](http://www.bochen.dk/gtd/)  
[NT](http://www.bochen.dk/nt/)

------------------------------------------------------------------------

Jos: [1](#jos-1) [2](#jos-2) [3](#jos-3) [4](#jos-4) [5](#jos-5) [6](#jos-6) [7](#jos-7) [8](#jos-8) [9](#jos-9) [10](#jos-10) [11](#jos-11) [12](#jos-12) [13](#jos-13) [14](#jos-14) [15](#jos-15) [16](#jos-16) [17](#jos-17) [18](#jos-18) [19](#jos-19) [20](#jos-20) [21](#jos-21) [22](#jos-22) [23](#jos-23) [24](#jos-24)  
Dom: [1](#dom-1) [2](#dom-2) [3](#dom-3) [4](#dom-4) [5](#dom-5) [6](#dom-6) [7](#dom-7) [8](#dom-8) [9](#dom-9) [10](#dom-10) [11](#dom-11) [12](#dom-12) [13](#dom-13) [14](#dom-14) [15](#dom-15) [16](#dom-16) [17](#dom-17) [18](#dom-18) [19](#dom-19) [20](#dom-20) [21](#dom-21)  
Ruth: [1](#ruth-1) [2](#ruth-2) [3](#ruth-3) [4](#ruth-4)  
1 Sam: [1](#sam-1) [2](#sam-2) [3](#sam-3) [4](#sam-4) [5](#sam-5) [6](#sam-6) [7](#sam-7) [8](#sam-8) [9](#sam-9) [10](#sam-10) [11](#sam-11) [12](#sam-12) [13](#sam-13) [14](#sam-14) [15](#sam-15) [16](#sam-16) [17](#sam-17) [18](#sam-18) [19](#sam-19) [20](#sam-20) [21](#sam-21) [22](#sam-22) [23](#sam-23) [24](#sam-24) [25](#sam-25) [26](#sam-26) [27](#sam-27) [28](#sam-28) [29](#sam-29) [30](#sam-30) [31](#sam-31)  
2 Sam: [1](#sam-1-1) [2](#sam-2-1) [3](#sam-3-1) [4](#sam-4-1) [5](#sam-5-1) [6](#sam-6-1) [7](#sam-7-1) [8](#sam-8-1) [9](#sam-9-1) [10](#sam-10-1) [11](#sam-11-1) [12](#sam-12-1) [13](#sam-13-1) [14](#sam-14-1) [15](#sam-15-1) [16](#sam-16-1) [17](#sam-17-1) [18](#sam-18-1) [19](#sam-19-1) [20](#sam-20-1) [21](#sam-21-1) [22](#sam-22-1) [23](#sam-23-1) [24](#sam-24-1)  
1 Kong: [1](#kong-1) [2](#kong-2) [3](#kong-3) [4](#kong-4) [5](#kong-5) [6](#kong-6) [7](#kong-7) [8](#kong-8) [9](#kong-9) [10](#kong-10) [11](#kong-11) [12](#kong-12) [13](#kong-13) [14](#kong-14) [15](#kong-15) [16](#kong-16) [17](#kong-17) [18](#kong-18) [19](#kong-19) [20](#kong-20) [21](#kong-21) [22](#kong-22)  
2 Kong: [1](#kong-1-1) [2](#kong-2-1) [3](#kong-3-1) [4](#kong-4-1) [5](#kong-5-1) [6](#kong-6-1) [7](#kong-7-1) [8](#kong-8-1) [9](#kong-9-1) [10](#kong-10-1) [11](#kong-11-1) [12](#kong-12-1) [13](#kong-13-1) [14](#kong-14-1) [15](#kong-15-1) [16](#kong-16-1) [17](#kong-17-1) [18](#kong-18-1) [19](#kong-19-1) [20](#kong-20-1) [21](#kong-21-1) [22](#kong-22-1) [23](#kong-23) [24](#kong-24) [25](#kong-25)  
1 Krøn: [1](#krn-1) [2](#krn-2) [3](#krn-3) [4](#krn-4) [5](#krn-5) [6](#krn-6) [7](#krn-7) [8](#krn-8) [9](#krn-9) [10](#krn-10) [11](#krn-11) [12](#krn-12) [13](#krn-13) [14](#krn-14) [15](#krn-15) [16](#krn-16) [17](#krn-17) [18](#krn-18) [19](#krn-19) [20](#krn-20) [21](#krn-21) [22](#krn-22) [23](#krn-23) [24](#krn-24) [25](#krn-25) [26](#krn-26) [27](#krn-27) [28](#krn-28) [29](#krn-29)  
2 Krøn: [1](#krn-1-1) [2](#krn-2-1) [3](#krn-3-1) [4](#krn-4-1) [5](#krn-5-1) [6](#krn-6-1) [7](#krn-7-1) [8](#krn-8-1) [9](#krn-9-1) [10](#krn-10-1) [11](#krn-11-1) [12](#krn-12-1) [13](#krn-13-1) [14](#krn-14-1) [15](#krn-15-1) [16](#krn-16-1) [17](#krn-17-1) [18](#krn-18-1) [19](#krn-19-1) [20](#krn-20-1) [21](#krn-21-1) [22](#krn-22-1) [23](#krn-23-1) [24](#krn-24-1) [25](#krn-25-1) [26](#krn-26-1) [27](#krn-27-1) [28](#krn-28-1) [29](#krn-29-1) [30](#krn-30) [31](#krn-31) [32](#krn-32) [33](#krn-33) [34](#krn-34) [35](#krn-35) [36](#krn-36)  
Ezra: [1](#ezra-1) [2](#ezra-2) [3](#ezra-3) [4](#ezra-4) [5](#ezra-5) [6](#ezra-6) [7](#ezra-7) [8](#ezra-8) [9](#ezra-9) [10](#ezra-10)  
Neh: [1](#neh-1) [2](#neh-2) [3](#neh-3) [4](#neh-4) [5](#neh-5) [6](#neh-6) [7](#neh-7) [8](#neh-8) [9](#neh-9) [10](#neh-10) [11](#neh-11) [12](#neh-12) [13](#neh-13)  
Est: [1](#est-1) [2](#est-2) [3](#est-3) [4](#est-4) [5](#est-5) [6](#est-6) [7](#est-7) [8](#est-8) [9](#est-9) [10](#est-10)

------------------------------------------------------------------------

## Josvabogen

### Jos 1

#### Josva, israelitternes hærfører

**1** Da Herrens tjener Moses var død, sagde Herren til Josva, Nuns søn, som havde været i Moses’ tjeneste: **2** »Min tjener Moses er død. Gå nu over Jordan med hele dette folk til det land, jeg vil give israelitterne. **3** Hvert sted, hvor I sætter foden, giver jeg jer, sådan som jeg lovede Moses. **4** Landet fra Ørkenen til Libanon, fra den store flod Eufrat til Det Store Hav i vest, hele hittitternes land, skal være jeres. **5** Ingen vil kunne holde stand imod dig, så længe du lever. Ligesom jeg var med Moses, vil jeg være med dig; jeg lader dig ikke i stikken og svigter dig ikke. **6** Vær modig og stærk, for du skal give dette folk det land i eje, jeg lovede deres fædre at give dem. **7** Ja, vær modig og stærk! Følg omhyggeligt loven, som min tjener Moses har pålagt dig; vig ikke fra den til højre eller til venstre, så vil du have lykken med dig overalt, hvor du går. **8** Denne lovbog skal du altid have på dine læber; du skal grunde på den dag og nat og omhyggeligt gøre alt, hvad der står i den; da vil det gå dig godt, da vil du have lykken med dig. **9** Jeg har jo indsat dig; vær modig og stærk! Nær ikke rædsel, og lad dig ikke skræmme, for Herren din Gud er med dig overalt, hvor du går.«

**10** Josva gav folkets skrivere denne befaling: **11** »Gå igennem lejren, og sig til folket, at de skal sørge for proviant, fordi de om tre dage skal gå over Jordan for at erobre det land, Herren deres Gud vil give dem i eje.«

**12** Til rubenitterne, gaditterne og halvdelen af Manasses stamme sagde Josva: **13** »Husk på den befaling, Herrens tjener Moses gav jer. Herren jeres Gud skaffer jer nu et sted at bo og giver jer dette land. **14** Jeres kvinder og børn og jeres kvæg skal blive i det land, Moses har givet jer øst for Jordan, mens alle I tapre krigere skal rykke i række og geled over i spidsen for jeres brødre og hjælpe dem, **15** indtil Herren har skaffet jeres brødre et sted at bo ligesom jer, og indtil også de har taget det land i besiddelse, som Herren jeres Gud vil give dem. Derefter kan I vende tilbage til det land, I har fået i eje, som Herrens tjener Moses gav jer øst for Jordan.« **16** De svarede Josva: »Alt, hvad du har befalet os, vil vi gøre, og hvor du end sender os, vil vi gå hen. **17** Ligesom vi adlød Moses i et og alt, vil vi adlyde dig. Gid Herren din Gud må være med dig, som han var med Moses. **18** Enhver, som trodser din befaling og ikke adlyder dine ord, hvad du end befaler ham, skal lide døden. Vær du blot modig og stærk!«

### Jos 2

#### Spionerne i Jeriko

**1** Josva, Nuns søn, sendte i hemmelighed to mænd ud fra Shittim som spioner. Han sagde: »Gå over og undersøg landet, særlig Jeriko.« Så gik de, og de tog ind hos en skøge, der hed Rahab. Der overnattede de. **2** Kongen i Jeriko fik nu meddelelse om, at der var kommet nogle israelitiske mænd om natten for at skaffe sig oplysning om landet. **3** Han sendte bud til Rahab og sagde: »Kom frem med de mænd, der kom til dig, og som er taget ind i dit hus. De er nemlig kommet for at skaffe sig oplysning om hele landet.« **4** Men kvinden havde taget de to mænd og skjult dem. Hun sagde: »Jo, der kom nogle mænd til mig, men jeg vidste ikke, hvor de kom fra, **5** og da porten skulle lukkes ved mørkets frembrud, gik de. Jeg ved ikke, hvor de er taget hen. Men hvis I skynder jer at sætte efter dem, kan I sikkert indhente dem.« **6** Hun havde ført mændene op på taget og gemt dem under hørstænglerne, som hun havde lagt ud på taget. **7** Nogle mænd satte så efter dem ad vejen til Jordan ned til vadestederne, og porten blev lukket, så snart forfølgerne var gået ud.

**8** Før mændene gik til ro, kom hun op på taget til dem **9** og sagde: »Jeg ved, at Herren har givet jer landet. Vi er grebet af rædsel for jer, ja, alle landets indbyggere skælver i angst for jer. **10** For vi har hørt om, hvordan Herren udtørrede Sivhavet foran jer, dengang I drog ud af Egypten, og hvad I gjorde ved de to amoritterkonger øst for Jordan, Sihon og Og, som I lagde band på. **11** Da vi hørte det, mistede vi modet, og vi følte os alle sammen magtesløse over for jer, for Herren jeres Gud er Gud både oppe i himlen og nede på jorden. **12** Sværg nu ved Herren, at I vil vise min fars slægt godhed, fordi jeg har vist jer godhed. Giv mig et sikkert tegn på, **13** at I vil lade min far og mor, mine brødre og søstre og alle, der hører dem til, blive i live og redde os fra døden.« **14** Mændene sagde til hende: »Vi vil stå inde for jer med vores liv, hvis I lader være med at røbe vores forehavende. Når Herren har givet os landet, vil vi vise dig godhed og trofasthed.«

**15** Så firede hun dem ned fra vinduet med et reb, for hendes hus stødte op til bymuren; hun boede lige op ad muren. **16** Hun sagde til dem: »Gå ud i bjergene, så forfølgerne ikke finder jer, og hold jer skjult der i tre dage, indtil forfølgerne er kommet tilbage. Derefter kan I gå den vej, I skal.« **17** Mændene sagde til hende: »Den ed, du har afkrævet os, må vi være løst fra under dette forhold: **18** Når vi kommer ind i landet, skal du binde denne røde snor fast i det vindue, du firede os ned fra, og samle din far og mor, dine brødre og hele din fars slægt i huset hos dig. **19** Hvis nogen forlader huset, skal hans blod komme over hans eget hoved; så er vi uden skyld. Men hvis der bliver lagt hånd på nogen af dem, der er inde i huset hos dig, skal deres blod komme over os. **20** Hvis du derimod røber vores forehavende, er vi løst fra den ed, du har afkrævet os«. **21** Hun sagde: »Lad det være, som I siger.« Så sendte hun dem af sted; og hun bandt den røde snor fast i vinduet.

**22** De gik op i bjergene og blev der i tre dage, indtil forfølgerne var vendt hjem. Forfølgerne havde ledt efter dem hele vejen, men ikke fundet dem. **23** Derpå gik de to mænd igen ned fra bjergene og gik over Jordan; de kom til Josva, Nuns søn, og fortalte ham alt, hvad de havde oplevet. **24** De sagde til ham: »Herren har givet hele landet i vores hånd, og alle landets indbyggere skælver i angst for os.«

### Jos 3

#### Overgangen over Jordan

**1** Næste morgen brød Josva op fra Shittim sammen med alle israelitterne og kom til Jordan; der blev de, indtil de gik over. **2** Tre dage efter gik skriverne igennem lejren **3** og gav folket denne befaling: »Når I ser Herren jeres Guds pagts ark, som levitpræsterne bærer, skal I bryde op og følge den. **4** – Dog skal der være en afstand på to tusind alen mellem jer og den; I må ikke komme den nærmere. – På den måde kan I vide, hvilken vej I skal gå. For det er en vej, I aldrig før har gået.«

**5** Josva sagde til folket: »I skal hellige jer, for i morgen vil Herren gøre undere blandt jer.« **6** Og til præsterne sagde han: »Løft pagtens ark op, og begiv jer af sted i spidsen for folket.« Og de løftede pagtens ark op og gik i spidsen for folket.

**7** Herren sagde til Josva: »Fra i dag vil jeg gøre dig stor i alle israelitternes øjne, så de forstår, at ligesom jeg var med Moses, vil jeg være med dig. **8** Du skal befale de præster, som bærer pagtens ark, at standse i vandkanten, når de kommer ned til Jordan.« **9** Så sagde Josva til israelitterne: »Kom herhen, og hør Herren jeres Guds ord!« **10** Han sagde: »Sådan skal I vide, at den levende Gud er iblandt jer, og at han vil drive kana’anæerne, hittitterne, hivvitterne, perizzitterne, girgashitterne, amoritterne og jebusitterne bort foran jer: **11** Pagtens ark, der tilhører hele jordens Herre, skal gå foran jer ud i Jordan. **12** Vælg nu tolv mænd fra Israels stammer, én fra hver stamme. **13** Når præsterne, som bærer arken, der tilhører Herren, hele jordens Herre, sætter foden i Jordans vand, vil vandet i Jordan løbe væk, og det vand, som kommer oppefra, vil stå som en vold.«

**14** Så brød folket op fra deres telte for at gå over Jordan; og præsterne, der bar pagtens ark, gik i spidsen for folket. **15** I hele høsttiden går Jordan over sine bredder; men da præsterne, der bar arken, kom ned til Jordan og satte foden i vandkanten, **16** standsede vandet, som kom oppefra; det rejste sig som en vold langt oppe, ved byen Adam, som ligger i nærheden af Saretan. Og det, der løb ned mod Araba-havet, Salthavet, forsvandt helt. Folket gik over floden ud for Jeriko. **17** Præsterne, der bar Herrens pagts ark, blev stående på den tørre bund midt ude i Jordan, mens alle israelitterne gik tørskoet over, indtil hele folket var kommet over Jordan.

### Jos 4

#### De tolv sten i Gilgal

**1** Da hele folket så var kommet over Jordan, sagde Herren til Josva: **2** »Vælg tolv mænd af folket, én fra hver stamme, **3** og sig til dem, at de skal tage tolv sten op her ude fra Jordan, fra det sted, hvor præsterne står, bringe dem med over og stille dem på det sted, hvor de slår lejr for natten.«

**4** Derpå kaldte Josva de tolv mænd til sig, som han havde udpeget blandt israelitterne, én fra hver stamme, **5** og sagde til dem: »Gå foran Herren jeres Guds ark midt ud i Jordan; hver af jer skal tage en sten op på skulderen, svarende til tallet på israelitternes stammer. **6** Det skal være et tegn blandt jer. Når jeres sønner i fremtiden spørger: ›Hvad er det for sten?‹ **7** skal I svare: ›Vandet i Jordan forsvandt foran Herrens pagts ark; dengang den gik over Jordan, forsvandt vandet i Jordan.‹ Disse sten skal for israelitterne være mindesten til evig tid.« **8** Israelitterne gjorde, som Josva havde befalet; de tog tolv sten op midt ude i Jordan, sådan som Herren havde sagt til Josva, svarende til tallet på israelitternes stammer, og de bragte dem med sig over til lejren og stillede dem dér. **9** Og midt ude i Jordan på det sted, hvor de præster stod, som bar pagtens ark, rejste Josva tolv sten, og dér står de den dag i dag.

**10** Præsterne, som bar arken, blev stående midt ude i Jordan, indtil alt det var udført, som Herren havde befalet Josva at sige til folket, ganske som Moses havde befalet Josva. Og folket skyndte sig over. **11** Da alle var kommet over, kom også Herrens ark over, og præsterne gik i spidsen for folket. **12** Rubenitterne, gaditterne og halvdelen af Manasses stamme rykkede i række og geled over i spidsen for israelitterne, sådan som Moses havde givet dem besked om. **13** Med våben i hånd gik omkring fyrre tusind mand for Herrens ansigt over floden til kamp på Jerikosletten. **14** Den dag gjorde Herren Josva stor i alle israelitternes øjne, og de frygtede ham, så længe han levede, ligesom de havde frygtet Moses, så længe han levede.

**15** Herren sagde til Josva: **16** »Sig til præsterne, som bærer Vidnesbyrdets ark, at de skal gå op fra Jordan.« **17** Og Josva befalede præsterne at gå op fra Jordan. **18** Så snart præsterne, som bar Herrens pagts ark, var kommet op fra Jordan og havde sat foden på det tørre land, vendte vandet i Jordan tilbage, og floden gik over sine bredder som før.

**19** Folket kom op fra Jordan den tiende dag i den første måned. De slog lejr i Gilgal i den østlige udkant af Jerikos område. **20** De tolv sten, som de havde taget fra Jordan, rejste Josva i Gilgal, **21** og han sagde til israelitterne: »Når jeres sønner i fremtiden spørger deres fædre: Hvad er det for sten? **22** skal I fortælle dem: Her gik Israel tørskoet over Jordan, **23** fordi Herren jeres Gud udtørrede Jordanfloden foran jer, indtil I var kommet over, ligesom Herren jeres Gud gjorde med Sivhavet, som han udtørrede foran os, indtil vi var kommet over. **24** Det skete, for at alle jordens folk skal vide, at Herrens hånd er stærk, og for at de altid skal frygte Herren jeres Gud.«

### Jos 5

**1** Da alle amoritterkongerne vest for Jordan og alle kana’anæerkongerne ved Havet hørte, hvordan Herren havde udtørret Jordanfloden foran israelitterne, indtil de var kommet over, mistede de modet og følte sig magtesløse over for israelitterne.

#### Omskærelsen og påsken

**2** På den tid sagde Herren til Josva: »Lav dig nogle flinteknive, og omskær så israelitterne igen.« **3** Så lavede Josva sig flinteknive og omskar israelitterne ved Forhudshøjen.

**4** Når Josva skulle omskære dem, var det, fordi alle de mænd, der var draget ud af Egypten, alle krigerne, var døde undervejs i ørkenen, efter at de var draget ud af Egypten. **5** Alle de, der var draget ud, havde været omskåret; men alle de, der var født undervejs i ørkenen, efter at de var draget ud af Egypten, var ikke blevet omskåret. **6** For i fyrre år vandrede israelitterne i ørkenen, indtil alle de krigere, der var draget ud af Egypten, var omkommet. De havde ikke adlydt Herren, og derfor havde Herren svoret, at han ikke ville lade dem få det land at se, som han havde lovet deres fædre at give os, et land der flyder med mælk og honning. **7** Men de sønner, som Herren lod vokse op efter dem, dem omskar Josva; de var uomskårne, eftersom de ikke var blevet omskåret undervejs.

**8** Da alle var blevet omskåret, holdt de sig i ro i lejren, indtil de kom sig. **9** Herren sagde til Josva: »I dag har jeg væltet forsmædelsen fra Egypten bort fra jer.« Derfor kaldte han det sted Gilgal, og det hedder det den dag i dag.

**10** Mens israelitterne lå i lejr i Gilgal, fejrede de påsken på Jerikosletten om aftenen den fjortende dag i måneden. **11** Dagen efter påsken begyndte de at spise af landets afgrøde, usyrede brød og ristet korn. Netop denne dag begyndte de på det, **12** og fra den dag hørte mannaen op. Da israelitterne begyndte at spise af landets afgrøde, fik de ikke længere manna. Det år spiste de af det, der blev høstet i Kana’an.

#### Herrens hærfører

**13** Engang mens Josva opholdt sig ved Jeriko, fik han øje på en mand, der stod foran ham med draget sværd i hånden. Josva gik hen til ham og sagde: »Hører du til os eller til vores fjender?« **14** Han svarede: »Nej, jeg er fører for Herrens hær. Nu er jeg kommet.« Da kastede Josva sig til jorden og sagde til ham: »Hvad har min herre at sige til sin tjener?« **15** Herrens hærfører svarede: »Tag dine sandaler af, for det sted, du står på, er helligt.« Det gjorde Josva.

### Jos 6

#### Erobringen af Jeriko

**1** Jeriko var lukket og låst for israelitterne; ingen kunne gå ud eller komme ind. **2** Men Herren sagde til Josva: »Se, jeg giver Jeriko og dens konge i din hånd. **3** Nu skal alle I krigere i seks dage gå rundt om byen én gang om dagen. **4** Syv præster skal bære syv vædderhorn foran arken. Men den syvende dag skal I gå rundt om byen syv gange, og præsterne skal støde i hornene. **5** Når vædderhornets lange tone lyder, og I hører lyden fra hornet, skal hele folket udstøde et kampråb så højt, at byens mur falder sammen, og folket kan gå lige ind.«

**6** Josva, Nuns søn, kaldte præsterne til sig og sagde til dem: »Løft pagtens ark op; syv præster skal bære syv vædderhorn foran Herrens ark.« **7** Til folket sagde han: »Gå så rundt om byen! De våbenføre skal gå foran Herrens ark.«

**8** Da Josva havde talt til folket, gik de syv præster, der bar de syv vædderhorn foran Herren, frem og stødte i hornene, mens Herrens pagts ark fulgte efter dem; **9** de våbenføre gik foran præsterne, der stødte i hornene, og bagtroppen fulgte efter arken, mens der blev stødt i hornene. **10** Og Josva gav folket denne befaling: »I må ikke udstøde kampråb eller give lyd fra jer. Der må ikke lyde et ord, før den dag jeg giver jer ordre til at udstøde kampråbet; så skal I råbe!« **11** Så lod han Herrens ark føre rundt om byen én gang. Derpå gik de tilbage til lejren og overnattede der.

**12** Tidligt næste morgen stod Josva op, og præsterne løftede Herrens ark op, **13** og de syv præster, der bar de syv vædderhorn foran Herrens ark, stødte i hornene, mens de gik; de våbenføre gik foran dem, og bagtroppen fulgte efter Herrens ark, mens der blev stødt i hornene. **14** De gik så én gang rundt om byen den anden dag og vendte tilbage til lejren. Det gjorde de seks dage.

**15** Den syvende dag, da det blev lyst, gik de rundt om byen på samme måde som før, syv gange; det var kun den dag, de gik syv gange rundt om byen. **16** Den syvende gang stødte præsterne i hornene, og Josva sagde til folket: »Udstød kampråbet! Herren har givet jer byen! **17** Der skal lægges band på byen; den og alt, hvad der er i den, skal tilhøre Herren. Kun skøgen Rahab og alle, der er i huset hos hende, skal blive i live, fordi hun skjulte de mænd, vi sendte ud. **18** Men hold jer fra det, der er lagt band på, så I ikke kommer til at begære det og tager noget af det, der er lagt band på, så I bringer bandet over Israels lejr og styrter Israel i ulykke. **19** Alt sølv og guld og ting af bronze og jern skal helliges Herren. Det skal bringes til Herrens skatkammer.«

**20** Folket udstødte kampråbet, da der blev stødt i hornene. Da folket hørte lyden fra hornene, udstødte de et kampråb så højt, at muren faldt sammen, og de kunne gå lige ind i byen og indtage den. **21** Med sværdet lagde de band på alle, der var i byen, både mænd og kvinder, unge og gamle, okser, får og æsler. **22** Men til de to mænd, der havde spioneret i landet, sagde Josva: »Gå ind i skøgens hus, og før kvinden og alle, der hører hende til, ud derfra, sådan som I tilsvor hende.« **23** Spionerne gik ind og førte Rahab ud sammen med hendes far og mor og brødre og alle, der hørte hende til; alle hendes slægtninge førte de ud og anbragte dem uden for Israels lejr. **24** Men byen brændte de ned med alt, hvad der var i den; kun sølvet og guldet og tingene af bronze og jern lagde de i skatkammeret i Herrens tempel. **25** Men skøgen Rahab og hendes fars slægt og alle, der hørte hende til, lod Josva blive i live. Hun kom til at bo blandt israelitterne og gør det den dag i dag, fordi hun skjulte de mænd, Josva havde sendt ud for at udspionere Jeriko.

**26** Dengang udtalte Josva denne forbandelse: »Forbandet af Herren være den mand, der går i gang med at genopbygge denne by, Jeriko. Det skal koste ham hans førstefødte søn at lægge grunden og hans yngste søn at sætte porten i.«

**27** Herren var med Josva, og rygtet om ham nåede ud over hele landet.

### Jos 7

#### Akans tyveri og dets følger

**1** I troløshed forgreb israelitterne sig på det, der var lagt band på. Akan, søn af Karmi, søn af Zabdi, søn af Zera fra Judas stamme, tog noget af det, der var lagt band på. Da flammede Herrens vrede op mod israelitterne.

**2** Josva sendte nogle mænd af sted fra Jeriko til Aj, som ligger ved Bet-Aven øst for Betel, og han sagde til dem: »I skal tage op og udspionere landet.« Mændene gik derop og udspionerede Aj. **3** Da de kom tilbage, sagde de til Josva: »Send ikke hele hæren, men lad to-tre tusind mand drage op og erobre Aj. De er kun få, så du skal ikke udmatte hele hæren med det.« **4** Så drog omkring tre tusind mand op, men de måtte flygte for mændene i Aj. **5** Mændene i Aj slog seksogtredive af dem ihjel. De forfulgte dem fra byporten til stenbruddene og huggede dem ned på skrænten. Da mistede folket modet; det sivede bort som vand.

**6** Josva og Israels ældste flængede deres klæder og kastede sig til jorden foran Herrens ark; de blev liggende helt til aften og kom støv på hovedet. **7** Josva sagde: »Ak, Gud Herre, hvorfor har du ført dette folk over Jordan? Var det for at give os i amoritternes hånd og udrydde os? Havde vi dog bare besluttet os til at blive på den anden side af Jordan! **8** Hør mig, Herre! Hvad skal jeg sige, nu da Israel er blevet slået på flugt af sine fjender? **9** Når kana’anæerne og alle landets indbyggere hører det, vil de omringe os og udslette vores navn fra jorden. Hvad vil du så gøre for dit store navn?«

**10** Herren sagde til Josva: »Rejs dig op! Hvorfor kaster du dig til jorden? **11** Israelitterne har syndet og brudt den pagt, jeg pålagde dem. De har taget noget af det, der er lagt band på; de har stjålet og skjult det og lagt det blandt deres egne ting. **12** Israelitterne kan ikke holde stand over for deres fjender, de bliver slået på flugt af dem, fordi de er kommet under band. Jeg vil ikke længere være med jer, hvis ikke I fjerner og tilintetgør det, der er lagt band på. **13** Rejs dig op! Du skal hellige folket og sige: I skal hellige jer med henblik på i morgen, for dette siger Herren, Israels Gud: Der er noget hos dig af det, der er lagt band på, Israel. Du kan ikke holde stand over for dine fjender, før I har fjernet det, der er lagt band på. **14** I morgen tidlig skal I træde frem stamme for stamme. Den stamme, Herren lader loddet falde på, skal træde frem slægt for slægt. Den slægt, Herren lader loddet falde på, skal træde frem familie for familie, og den familie, Herren lader loddet falde på, skal træde frem mand for mand. **15** Den, som loddet falder på, fordi han har det, der er lagt band på, skal brændes tillige med alt, hvad der tilhører ham, for han har brudt Herrens pagt og begået en nedrighed i Israel.«

**16** Næste morgen lod Josva Israel træde frem stamme for stamme, og loddet faldt på Judas stamme. **17** Så lod han Judas slægter træde frem, og loddet faldt på zeraitternes slægt. Han lod zeraitternes slægt træde frem familie for familie, og loddet faldt på Zabdi. **18** Og han lod hans familie træde frem mand for mand, og loddet faldt på Akan, søn af Karmi, søn af Zabdi, søn af Zera fra Judas stamme. **19** Josva sagde til Akan: »Min søn, giv Herren, Israels Gud, ære, og aflæg bekendelse for ham! Fortæl mig, hvad du har gjort; skjul ikke noget for mig!« **20** Akan svarede: »Det er rigtigt, at det er mig, der har syndet mod Herren, Israels Gud. Jeg gjorde sådan: **21** Mellem byttet så jeg en smuk kappe fra Sinear, to hundrede sekel sølv og en guldbarre, der vejer halvtreds sekel. Jeg begærede det og tog det. Nu ligger det i mit telt, gemt i jorden, med sølvet nederst.« **22** Da sendte Josva nogle mænd af sted. De løb hen til teltet og fandt det gemt i hans telt, med sølvet nederst. **23** De tog det ud fra teltet og bragte det til Josva og alle israelitterne og lagde det frem foran Herren. **24** Josva og hele Israel tog Akan, Zeras søn, og sølvet, kappen og guldbarren, hans sønner og døtre, okser, æsler og får, hans telt og alt, hvad der tilhørte ham, og de førte dem op i Akors dal. **25** Josva sagde: »Hvorfor har du styrtet os i ulykke? I dag vil Herren styrte dig i ulykke.« Derpå stenede hele Israel ham. De brændte dem og stenede dem. **26** Så kastede de en stor stendynge op over ham; den ligger der den dag i dag. Da vendte Herren om fra sin glødende vrede. Derfor hedder dette sted den dag i dag Akors dal.

### Jos 8

#### Erobringen af Aj

**1** Herren sagde til Josva: »Vær ikke bange, og lad dig ikke skræmme! Tag hele hæren med dig, og drag op mod Aj! Se, jeg giver Ajs konge, hans folk, hans by og hans land i din hånd. **2** Du skal gøre det samme med Aj og dens konge, som du gjorde med Jeriko og dens konge. Men det, I røver i den, og dyrene må I tage med som krigsbytte. Læg et baghold vest for byen.«

**3** Så gjorde Josva og hele hæren sig klar til at drage op mod Aj. Josva udvalgte tredive tusind erfarne krigere og sendte dem af sted om natten **4** med den befaling: »Læg jer i baghold vest for byen, ikke ret langt fra den, og hold jer alle sammen parat. **5** Jeg vil nærme mig byen med alle de folk, jeg har med mig; når de så rykker ud mod os ligesom sidste gang, flygter vi for dem. **6** I den tro, at vi flygter for dem ligesom sidste gang, vil de følge efter os så langt, at vi får dem trukket væk fra byen. Og mens vi er på flugt, **7** skal I rejse jer fra bagholdet og erobre byen. Herren jeres Gud vil give den i jeres hånd. **8** Når I har indtaget byen, skal I sætte ild på den. I skal gøre, som Herren har sagt. Dette er min befaling til jer.« **9** Derefter sendte Josva dem af sted, og de drog hen og lagde sig i baghold mellem Betel og Aj, vest for Aj. Selv blev Josva den nat hos hæren.

**10** Tidligt næste morgen mønstrede han hæren, og han og Israels ældste drog op mod Aj i spidsen for hæren. **11** Hele den hær, han havde med sig, drog op og kom helt tæt på byen. De slog lejr nord for Aj med dalen mellem sig og Aj. **12** Josva tog omkring fem tusind mand og lagde dem i baghold mellem Betel og Aj, vest for byen. **13** Hæren blev bragt i stilling, både den del, der lå i lejr nord for byen, og den del, der lå i baghold vest for byen; samme nat gik Josva ned i dalen. **14** Da Ajs konge så det, rykkede byens mænd tidligt om morgenen i hast ud til kamp mod Israel, kongen og alle hans folk, ved samlingspladsen oven for Araba-lavningen, uden at vide, at der var lagt baghold mod ham vest for byen. **15** Josva og alle israelitterne lod sig slå på flugt af dem og flygtede i retning af ørkenen. **16** Alle de mænd, der var i byen, blev kaldt sammen til at sætte efter dem. De satte efter Josva og blev trukket væk fra byen. **17** Der var ingen mænd tilbage i Aj; alle rykkede ud efter israelitterne. De lod byen ligge åben og satte efter israelitterne.

**18** Da sagde Herren til Josva: »Ræk krumsværdet, du har i hånden, ud mod Aj, for jeg giver byen i din hånd.« Og Josva rakte krumsværdet, han havde i hånden, ud mod byen. **19** Bagholdet rejste sig hurtigt fra sit skjul og stormede frem mod byen, da Josva rakte hånden ud. De indtog byen og satte straks ild på den. **20** Da mændene fra Aj vendte sig om, så de røgen fra byen stige op mod himlen; de havde ingen mulighed for at flygte hverken i den ene eller den anden retning, for de folk, der var flygtet ud i ørkenen, vendte sig nu mod forfølgerne. **21** Da Josva og alle israelitterne så, at bagholdet havde indtaget byen, og at der steg røg op fra byen, vendte de om og huggede mændene fra Aj ned. **22** Imens var de, der havde indtaget byen, kommet ud mod mændene fra Aj, der nu både foran sig og bag sig havde israelitter, som huggede dem ned. Der var ingen, der overlevede eller undslap. **23** Kun Ajs konge tog de levende til fange, og de førte ham til Josva.

**24** Da israelitterne på åben mark havde dræbt alle de indbyggere fra Aj, som havde forfulgt dem ud i ørkenen, og da alle til sidste mand var faldet for sværdet, vendte alle israelitterne tilbage til Aj og huggede indbyggerne ned med sværd. **25** Den dag blev der dræbt i alt tolv tusind mænd og kvinder, alle indbyggerne i Aj. **26** Josva trak ikke sin udrakte hånd med krumsværdet tilbage, før han havde lagt band på alle indbyggerne i Aj. **27** Men dyrene og det, de røvede i denne by, tog israelitterne med som krigsbytte efter den befaling, Herren havde givet Josva. **28** Og Josva brændte Aj ned; han gjorde den til en øde ruinhøj for evigt, og det er den den dag i dag. **29** Ajs konge hængte de på et træ og lod ham hænge til aften. Da solen gik ned, gav Josva sine folk befaling om at tage liget ned fra træet og kaste det hen ved indgangen til byporten. Så kastede de en stor stendynge op over ham, og den ligger der den dag i dag.

#### Oplæsning af loven på Ebals bjerg

**30** På den tid byggede Josva et alter for Herren, Israels Gud, på Ebals bjerg, **31** sådan som Herrens tjener Moses havde befalet israelitterne, og sådan som det er foreskrevet i Moses’ lovbog, et alter af utilhugne sten, som ikke var bearbejdet med jern. Dér bragte de brændofre og måltidsofre til Herren. **32** Og på stenene skrev han i israelitternes påsyn en afskrift af den lov, Moses havde skrevet. **33** Hele Israel, såvel de fremmede som landets egne, folkets ældste, dets skrivere og dommere stod på begge sider af arken lige over for levitpræsterne, som bar Herrens pagts ark, den ene halvdel vendt mod Garizims bjerg og den anden halvdel vendt mod Ebals bjerg, sådan som Herrens tjener Moses i sin tid havde befalet at velsigne folket Israel. **34** Derefter oplæste Josva alle lovens ord, velsignelsen og forbandelsen, nøjagtigt som det var foreskrevet i lovbogen. **35** Intet af det, Moses havde givet befaling om, undlod Josva at læse op for hele Israels forsamling, for kvinderne og børnene og for de fremmede, som var fulgt med.

### Jos 9

#### Pagten med gibeonitterne

**1** Da alle kongerne vest for Jordan, i Bjerglandet, i Lavlandet og i hele Kystlandet op mod Libanon, hittitterne, amoritterne, kana’anæerne, perizzitterne, hivvitterne og jebusitterne, hørte, hvad der var sket, **2** samledes de alle som én for at gå til angreb på Josva og Israel.

**3** Men da Gibeons indbyggere hørte, hvad Josva havde gjort med Jeriko og Aj, **4** greb de også til list. De gik hen og forsynede sig med proviant og lagde nogle slidte sække og nogle slidte, sprukne og lappede lædersække med vin på deres æsler. **5** De tog slidte, lappede sandaler og slidte klæder på, og al deres proviant var tør og smuldret. **6** Så tog de af sted til Josva i lejren i Gilgal og sagde til ham og til israelitterne: »Vi kommer fra et fjernt land. Slut pagt med os!« **7** Men israelitterne sagde til hivvitterne: »I bor måske lige i nærheden af os. Hvordan kan vi så slutte pagt med jer?« **8** De sagde til Josva: »Vi er dine trælle.« Josva spurgte dem: »Hvem er I, og hvor kommer I fra?« **9** De svarede: »Dine trælle kommer fra et meget fjernt land for Herren din Guds navns skyld; for vi har hørt rygtet om ham, om alt, hvad han gjorde i Egypten, **10** og om alt, hvad han gjorde med de to amoritterkonger øst for Jordan, kong Sihon i Heshbon og Bashans konge Og i Ashtarot. **11** Derfor sagde vore ældste og alle indbyggerne i vores land til os: ›Tag proviant med til rejsen, gå dem i møde, og sig til dem: Vi er jeres trælle. Slut pagt med os!‹ **12** Her er vores brød; det var nybagt, da vi tog det med hjemmefra, dengang vi gav os på vej til jer. Se nu, hvor tørt og smuldret det er! **13** Og her er vores lædersække med vin; de var nye, da vi fyldte dem. Se nu, hvor sprukne de er! Og sådan ser vores klæder og sandaler ud; de er helt slidt op på den lange rejse.« **14** Så tog mændene imod noget af deres mad, uden at de rådspurgte Herren. **15** Josva lovede dem fred og sluttede pagt med dem om, at de kunne få lov at leve, og menighedens overhoveder gav dem deres ed på det.

**16** Tre dage efter at israelitterne havde sluttet pagt med dem, hørte de, at gibeonitterne var naboer til dem og boede lige i nærheden. **17** Så brød israelitterne op og kom to dage efter til deres byer; det var Gibeon, Kefira, Be’erot og Kirjat-Jearim. **18** Men israelitterne slog dem ikke ihjel, fordi menighedens overhoveder havde aflagt ed ved Herren, Israels Gud. Da gav hele menigheden ondt af sig mod overhovederne. **19** Men de sagde til menigheden: »Vi har aflagt ed ved Herren, Israels Gud. Nu kan vi ikke røre dem. **20** Sådan vil vi gøre med dem: Vi vil lade dem leve, så vi ikke rammes af vrede på grund af den ed, vi aflagde til dem. **21** De skal få lov at leve,« sagde de, »men de skal være brændehuggere og vandbærere for hele menigheden.« Og det blev, som overhovederne havde sagt.

**22** Josva kaldte mændene fra Gibeon til sig og sagde til dem: »Hvorfor narrede I os og sagde, at I boede meget langt borte, når I bor lige i nærheden af os? **23** Nu skal I være forbandede! Ingen af jer skal slippe for at blive træl; I skal være brændehuggere og vandbærere ved min Guds hus.« **24** De svarede Josva: »Dine trælle havde fået at vide, at Herren din Gud havde indskærpet for sin tjener Moses, at han ville give jer hele landet og udrydde alle landets indbyggere foran jer. Derfor nærede vi stor frygt for vores liv og bar os sådan ad. **25** Men nu er vi i din magt; gør med os, hvad du finder godt og rigtigt!« **26** Og Josva gjorde sådan med dem: Han reddede dem fra israelitterne, så de ikke dræbte dem; **27** men samtidig gjorde han dem til brændehuggere og vandbærere for menigheden og for Herrens alter på det sted, han ville udvælge, og det er de den dag i dag.

### Jos 10

#### Erobringen af det sydlige Kana’an

**1** Da kong Adonisedek i Jerusalem hørte, at Josva havde indtaget Aj og lagt band på den – han havde gjort det samme med Aj og dens konge, som han havde gjort med Jeriko og dens konge – og at Gibeons indbyggere havde sluttet fred med israelitterne, så de kunne bo blandt dem, **2** blev han meget bange, for Gibeon var lige så stor som en af kongebyerne, ja, den var større end Aj, og alle dens mænd var erfarne krigere. **3** Derfor sendte Jerusalems konge Adonisedek bud til Hebrons konge Hoham, Jarmuts konge Pir’am, Lakishs konge Jafia og Eglons konge Debir med den besked: **4** »Kom op til mig, og hjælp mig med at erobre Gibeon, for de har sluttet fred med Josva og israelitterne.« **5** De fem amoritterkonger, kongerne i Jerusalem, i Hebron, i Jarmut, i Lakish og i Eglon, samledes og drog op med alle deres hære. De belejrede Gibeon og gik til angreb på den.

**6** Men mændene i Gibeon sendte bud til Josva i lejren i Gilgal og sagde: »Du må ikke lade os i stikken, herre. Skynd dig op, og kom os til undsætning, for alle amoritterkongerne, som bor i Bjerglandet, har samlet sig mod os.« **7** Så drog Josva op fra Gilgal sammen med hele hæren og alle de erfarne krigere.

**8** Herren sagde til Josva: »Vær ikke bange for dem, for jeg giver dem i din hånd. Ingen af dem kan holde stand mod dig.« **9** Josva overrumplede dem, efter at han var rykket frem hele natten nede fra Gilgal. **10** Herren skabte forvirring blandt dem foran israelitterne, som tilføjede dem et stort nederlag ved Gibeon. Israelitterne forfulgte dem ad vejen gennem Bet-Horon-passet helt til Azeka og Makkeda og huggede dem ned. **11** Og da de under flugten for israelitterne var kommet til skrænten ved Bet-Horon, kastede Herren store sten ned over dem fra himlen hele vejen til Azeka, så de døde. De, der blev dræbt af haglstenene, var flere end dem, israelitterne dræbte med sværd.

**12** På denne dag, da Herren gav amoritterne i israelitternes hånd, talte Josva til Herren; han sagde i israelitternes nærvær:

> »Sol, stå stille i Gibeon,  
> og måne i Ajjalons dal!«

**13** Da stod solen stille, og månen standsede, til folket fik hævn over sine fjender. Det står i De Retskafnes Bog.

Solen blev stående midt på himlen, og den tøvede næsten en hel dag med at gå ned. **14** Aldrig, hverken før eller siden, har Herren hørt et menneskes bøn, som denne dag! Herren førte jo krig for Israel. **15** Derpå vendte Josva sammen med hele Israel tilbage til lejren i Gilgal.

**16** De fem konger flygtede og skjulte sig i hulen i Makkeda. **17** Da Josva fik at vide, at de fem konger var fundet skjult i hulen i Makkeda, **18** sagde han: »Vælt nogle store sten hen for indgangen til hulen, og sæt nogle mænd til at holde vagt ved den. **19** Men I andre må ikke standse; forfølg fjenderne, og hug bagtroppen ned! Giv dem ikke mulighed for at slippe ind i deres byer, for Herren jeres Gud har givet dem i jeres hånd.« **20** Da Josva og israelitterne havde tilføjet dem det fuldstændige og endelige nederlag – kun enkelte af dem undslap og nåede ind i de befæstede byer – **21** vendte hele hæren i god behold tilbage til Josva i lejren i Makkeda, uden at nogen gøede ad israelitterne.

**22** Så sagde Josva: »Ryd indgangen til hulen, og før de fem konger ud af hulen til mig!« **23** Og det gjorde de. De førte de fem konger, kongerne i Jerusalem, i Hebron, i Jarmut, i Lakish og i Eglon, ud af hulen til ham. **24** Da de havde ført kongerne ud til Josva, kaldte han alle israelitterne sammen og sagde til anførerne for krigerne, som havde været med ham: »Kom herhen, og sæt foden på disse kongers nakke!« De kom hen og satte foden på deres nakke, **25** og Josva sagde til dem: »Vær ikke bange, og lad jer ikke skræmme! Vær modige og stærke, for sådan vil Herren gøre med alle de fjender, I kommer i krig med.« **26** Derefter slog Josva kongerne ihjel og hængte dem på fem træer, og dér hang de til aften. **27** Da solen gik ned, gav Josva sine folk befaling om at tage dem ned fra træerne og kaste dem ind i den hule, hvor de havde skjult sig. For indgangen til hulen lagde de nogle store sten, som ligger der den dag i dag.

**28** Samme dag indtog Josva Makkeda. Han slog byen og dens konge med sværd og lagde band på byen og alle, der var i den; der var ingen, der overlevede. Han gjorde det samme med kongen i Makkeda, som han havde gjort med kongen i Jeriko.

**29** Fra Makkeda drog Josva sammen med hele Israel videre til Libna. Han gik til angreb på Libna, **30** og Herren gav også denne by og dens konge i Israels hånd. Josva slog byen og alle, der var i den, med sværd; der var ingen, der overlevede. Han gjorde det samme med kongen dér, som han havde gjort med kongen i Jeriko.

**31** Fra Libna drog Josva sammen med hele Israel videre til Lakish. Han belejrede byen og gik til angreb på den, **32** og Herren gav Lakish i Israels hånd. Den følgende dag indtog Josva byen; han slog den og alle, der var i den, med sværd, ganske som han havde gjort med Libna. **33** Da drog Gezers konge Horam op for at komme Lakish til undsætning, men Josva slog kongen og hans hær; der var ingen, der overlevede.

**34** Fra Lakish drog Josva sammen med hele Israel videre til Eglon. De belejrede byen og gik til angreb på den, **35** og samme dag indtog de den og slog den med sværd. Den dag lagde han band på alle, der var i byen, ganske som han havde gjort med Lakish.

**36** Fra Eglon drog Josva sammen med hele Israel op til Hebron. De gik til angreb på byen **37** og indtog den; de slog byen, dens konge, alle dens byer og alle, der var i den, med sværd; der var ingen, der overlevede. Ganske som han havde gjort med Eglon, lagde han band på byen og på alle, der var i den.

**38** Så vendte Josva sig sammen med hele Israel mod Debir. Han gik til angreb på byen **39** og indtog den med dens konge og alle dens byer. De slog dem med sværd og lagde band på alle, der var i den; der var ingen, der overlevede. Han gjorde det samme med Debir og dens konge, som han havde gjort med Hebron og med Libna og dens konge.

**40** Således besejrede Josva hele landet: Bjerglandet, Sydlandet, Lavlandet og Skråningerne og alle kongerne dér. Der var ingen, der overlevede; hver levende sjæl lagde han band på, sådan som Herren, Israels Gud, havde befalet. **41** Josva besejrede dem fra Kadesh-Barnea til Gaza, i hele landet Goshen og helt til Gibeon. **42** Alle disse konger og deres lande undertvang Josva på én gang, for Herren, Israels Gud, førte krig for Israel. **43** Så vendte Josva sammen med hele Israel tilbage til lejren i Gilgal.

### Jos 11

#### Erobringen af det nordlige Kana’an

**1** Da kong Jabin i Hasor hørte om dette, sendte han bud til kong Jobab i Madon, til kongen i Shimron, til kongen i Akshaf **2** og til kongerne i Bjerglandet nordpå, i Araba-lavningen syd for Kinneret, i Lavlandet og på Dors højdedrag vestpå, **3** til kana’anæerne i øst og i vest, til amoritterne, hittitterne, perizzitterne, til jebusitterne i Bjerglandet og til hivvitterne ved foden af Hermon i Mispas land. **4** De rykkede ud med alle deres hære, et folk så talrigt som sandet ved havets bred, og med mange heste og vogne. **5** Alle disse konger drog i samlet trop til Meroms strømme og slog lejr dér for at gå til angreb på israelitterne.

**6** Men Herren sagde til Josva: »Vær ikke bange for dem; i morgen ved denne tid vil jeg lade dem alle ligge dræbt foran israelitterne. Du skal skære haserne over på deres heste og brænde deres vogne.« **7** Josva og hele hans hær overrumplede dem ved Meroms strømme og gik til angreb på dem. **8** Og Herren gav dem i israelitternes hånd; de slog dem og forfulgte dem helt til det store Sidon, til Misrefot-Majim og til Mispe-dalen i øst og huggede dem ned; der var ingen, der overlevede. **9** Josva gjorde med dem, som Herren havde sagt til ham: Han skar haserne over på deres heste og brændte deres vogne. **10** Derefter vendte Josva om og indtog Hasor og huggede dens konge ned med sværd. – Hasor var tidligere førende blandt alle disse kongedømmer. – **11** Alle, der var i byen, huggede de ned med sværd og lagde band på dem, så ikke en levende sjæl blev tilbage; og Josva brændte Hasor ned.

**12** Alle disse kongebyer med deres konger indtog Josva; han slog dem med sværd og lagde band på dem, sådan som Herrens tjener Moses havde befalet. **13** Men ingen af de byer, der lå på deres høje, brændte israelitterne ned, bortset fra Hasor; kun den brændte Josva ned. **14** Alt det, israelitterne røvede i disse byer, og dyrene tog de med sig som krigsbytte. Men alle menneskene huggede de ned med sværd, indtil de havde udryddet dem; de lod ikke en levende sjæl tilbage. **15** Det, Herren havde befalet sin tjener Moses, havde Moses befalet Josva, og det gjorde Josva. Han undlod ikke at gøre noget af det, Herren havde befalet Moses.

#### Tilbageblik på erobringen

**16** Josva erobrede hele dette land: Bjerglandet, hele Sydlandet, hele landet Goshen, Lavlandet, Araba-lavningen og Israels bjergland og lavland, **17** fra Det Nøgne Bjerg, der rejser sig mod Se’ir, til Ba’al-Gad i Libanondalen ved foden af Hermonbjerget. Han undertvang alle kongerne og slog dem ihjel. **18** I lang tid førte Josva krig mod alle disse konger. **19** Der var ingen by, der sluttede fred med israelitterne, bortset fra hivvitterne, som boede i Gibeon. Alle andre erobrede de i kamp. **20** For det var Herrens vilje at forhærde dem, så de indlod sig i krig med Israel. Israelitterne skulle lægge band på dem og udrydde dem uden at vise nåde, sådan som Herren havde befalet Moses.

**21** På den tid drog Josva op i Bjerglandet og udryddede anakitterne fra Hebron, Debir, Anab og fra hele Judas bjergland og hele Israels bjergland. Josva lagde band på dem og på deres byer; **22** der blev ingen anakitter tilbage i israelitternes land. Kun i Gaza, i Gat og i Ashdod blev der nogle tilbage.

**23** Således erobrede Josva hele landet, ganske som Herren havde sagt til Moses, og Josva gav Israel det i eje; hver stamme fik sin del. Derefter var landet fri for krig.

### Jos 12

**1** Dette er de konger i landet, som israelitterne besejrede, og hvis land de erobrede øst for Jordan, fra Arnonfloden til Hermonbjerget og hele den østlige del af Araba-lavningen: **2** amoritterkongen Sihon, som regerede i Heshbon og herskede over området fra Aro’er, der ligger på kanten af Arnondalen – fra midt i dalen – og over halvdelen af Gilead op til Jabbokfloden, som er grænsen til ammonitterne, **3** og over Araba-lavningen op til østsiden af Kinneretsøen og ned til østsiden af Araba-havet, Salthavet, i retning af Bet-ha-Jeshimot og sydpå til foden af Pisgas skråninger; **4** endvidere Bashans konge Og, en af dem, der var tilbage af refaitterne; han regerede i Ashtarot og Edre’i **5** og herskede over Hermons bjergland, Salka og hele Bashan lige til grænsen til geshuritterne og ma’akatitterne og over halvdelen af Gilead til grænsen til kong Sihon i Heshbon. **6** Herrens tjener Moses og israelitterne havde besejret dem, og Herrens tjener Moses havde givet rubenitterne, gaditterne og halvdelen af Manasses stamme landet i eje.

**7** Dette er de konger i landet, som Josva og israelitterne besejrede vest for Jordan, fra Ba’al-Gad i Libanondalen til Det Nøgne Bjerg, som rejser sig mod Se’ir, og hvis land Josva gav Israels stammer i eje – hver stamme fik sin del – **8** i Bjerglandet, i Lavlandet, i Araba-lavningen, på Skråningerne, i Ørkenen og i Sydlandet, hittitterne, amoritterne, kana’anæerne, perizzitterne, hivvitterne og jebusitterne: **9** kongen i Jeriko én, kongen i Aj, som ligger i nærheden af Betel, én, **10** kongen i Jerusalem én, kongen i Hebron én, **11** kongen i Jarmut én, kongen i Lakish én, **12** kongen i Eglon én, kongen i Gezer én, **13** kongen i Debir én, kongen i Geder én, **14** kongen i Horma én, kongen i Arad én, **15** kongen i Libna én, kongen i Adullam én, **16** kongen i Makkeda én, kongen i Betel én, **17** kongen i Tappua én, kongen i Hefer én, **18** kongen i Afek én, kongen over Saron én, **19** kongen i Madon én, kongen i Hasor én, **20** kongen i Shimron-Meron én, kongen i Akshaf én, **21** kongen i Ta’anak én, kongen i Megiddo én, **22** kongen i Kedesh én, kongen i Jokneam ved Karmel én, **23** kongen i Dor ved Dors højdedrag én, kongen i Gojim i Galil én **24** og kongen i Tirsa én, i alt enogtredive konger.

### Jos 13

#### Endnu ikke erobrede områder

**1** Da Josva var blevet gammel, højt oppe i årene, sagde Herren til ham: »Nu er du gammel, højt oppe i årene, og der er stadig meget land tilbage at erobre. **2** Dette er det land, der er tilbage: alle filistrenes distrikter og alle geshuritterne **3** fra Shihor øst for Egypten til Ekrons område i nord – det regnes med til kana’anæerne – de fem filisterfyrster i Gaza, Ashdod, Ashkalon, Gat og Ekron og avvitterne **4** i syd; hele kana’anæernes land og Meara, som tilhører sidonierne, til Afek og grænsen **5** til gebalitterne og hele Libanon mod øst fra Ba’al-Gad ved foden af Hermonbjerget til Lebo-Hamat. **6** Alle, der bor i Bjerglandet fra Libanon til Misrefot-Majim, alle sidonierne, vil jeg drive bort foran israelitterne. Tildel du blot Israel det som ejendom, sådan som jeg har befalet dig. **7** Du skal fordele dette land som ejendom til de ni og en halv stamme.«

#### Områder tildelt Ruben, Gad og Manasse

Halvdelen af Manasses stamme **8** såvel som rubenitterne og gaditterne havde nemlig fået deres arvelodder; det havde Moses givet dem øst for Jordan. Dette havde Herrens tjener Moses givet dem: **9** området fra Aro’er på kanten af Arnondalen og byen midt i dalen, hele Højsletten fra Medeba til Dibon, **10** med alle de byer, der havde tilhørt amoritterkongen Sihon, som regerede i Heshbon, til grænsen til ammonitterne, **11** Gilead, geshuritternes og ma’akatitternes område, hele Hermons bjergland, hele Bashan indtil Salka, **12** hele det kongerige, der havde tilhørt Og i Bashan, som regerede i Ashtarot og Edre’i; kun han var tilbage af refaitterne. Moses havde besejret dem og fordrevet dem. **13** – Men israelitterne fik ikke fordrevet geshuritterne og ma’akatitterne, så den dag i dag bor geshuritterne og ma’akatitterne blandt israelitterne.

**14** Kun Levis stamme gav Moses ingen arvelod. Herren, Israels Gud, er deres lod, sådan som han har lovet dem.

**15** Moses gav rubenitternes stamme land, slægt for slægt; **16** de fik området fra Aro’er på kanten af Arnondalen og byen midt i dalen, hele Højsletten til Medeba, **17** Heshbon og alle dens byer på Højsletten, Dibon, Bamot-Ba’al, Bet-Ba’al-Meon, **18** Jasa, Kedemot, Mefa’at, **19** Kirjatajim, Sibma, Seret-ha-Shahar på bjerget i dalen, **20** Bet-Peor, Pisgas skråninger, Bet-ha-Jeshimot **21** og alle de andre byer på Højsletten, hele det rige, der havde tilhørt amoritterkongen Sihon, som regerede i Heshbon; Moses havde besejret ham og Midjans fyrster Evi, Rekem, Sur, Hur og Reba, Sihons vasalfyrster, som regerede i landet; **22** også spåmanden Bileam, Beors søn, havde israelitterne slået ihjel tillige med de andre, der var dræbt. **23** Grænsen for rubenitternes område var Jordan. Det var rubenitternes arvelod, slægt for slægt, med byer og tilhørende landsbyer.

**24** Moses gav Gads stamme, gaditterne, land, slægt for slægt; **25** de fik området Jazer, alle Gileads byer, halvdelen af ammonitternes land til Aro’er øst for Rabba, **26** området fra Heshbon til Ramat-ha-Mispe og Betonim, og fra Mahanajim til Lodebars område, **27** og i dalen byerne Bet-Haram, Bet-Nimra, Sukkot og Safon, resten af det rige, der havde tilhørt kong Sihon i Heshbon, med Jordan som grænse, til enden af Kinneretsøen, øst for Jordan. **28** Det var gaditternes arvelod, slægt for slægt, med byer og tilhørende landsbyer.

**29** Moses gav halvdelen af Manasses stamme land; halvdelen af manassitternes stamme fik land, slægt for slægt. **30** Deres område strakte sig fra Mahanajim og omfattede hele Bashan, hele det rige, der havde tilhørt Bashans konge Og, alle Jairs teltbyer, som ligger i Bashan, i alt tres byer, **31** halvdelen af Gilead, samt Ashtarot og Edre’i, Ogs kongebyer i Bashan. Det fik efterkommerne af Manasses søn Makir, halvdelen af makiritterne, slægt for slægt. **32** Det var det, Moses havde fordelt på Moabs sletter øst for Jordan, over for Jeriko.

**33** Men Levis stamme gav Moses ingen arvelod. Herren, Israels Gud, er deres lod, sådan som han har lovet dem.

### Jos 14

#### Judas område

**1** Dette er de arvelodder, som israelitterne fik i Kana’an, og som præsten Eleazar og Josva, Nuns søn, og overhovederne for de israelitiske stammers fædrenehuse tildelte dem **2** som deres ejendom ved lodkastning, sådan som Herren havde befalet ved Moses om de ni og en halv stamme; **3** for Moses havde givet de to og en halv stamme deres arvelod på den anden side af Jordan; men levitterne havde han ikke givet arvelod blandt dem. **4** Josefsønnerne udgjorde nemlig to stammer, Manasse og Efraim, og levitterne fik ikke del i landet, bortset fra byer at bo i, med tilhørende græsmarker til deres hjorde og deres kvæg. **5** Israelitterne gjorde, sådan som Herren havde befalet Moses, og fordelte landet.

**6** Judæerne henvendte sig til Josva i Gilgal, og kenizzitten Kaleb, Jefunnes søn, sagde: »Du ved, hvad Herren sagde til gudsmanden Moses om dig og mig i Kadesh-Barnea. **7** Jeg var fyrre år, dengang Herrens tjener Moses sendte mig ud fra Kadesh-Barnea for at udspionere landet, og jeg aflagde beretning til ham, sådan som jeg fandt det rigtigt. **8** Men mine brødre, som var draget op sammen med mig, tog modet fra folket, mens jeg var fuldt og helt med Herren min Gud. **9** Den dag svor Moses: ›Det land, du har betrådt, skal du og dine efterkommere have i eje til evig tid, fordi du fuldt og helt var med Herren min Gud!‹ **10** Nu har Herren, som han lovede, ladet mig leve i femogfyrre år, efter at han sagde dette til Moses, dengang Israel vandrede i ørkenen; og nu er jeg femogfirs år. **11** Jeg er stadig lige så stærk som den dag, Moses sendte mig ud; mine kræfter er de samme som dengang, både i krig og i den daglige færden. **12** Giv mig nu dette bjergland, som Herren lovede dengang. Du hørte jo selv dengang, at der bor anakitter der, og at der er store, befæstede byer. Måske er Herren med mig, så jeg kan fordrive dem, sådan som han sagde.«

**13** Så velsignede Josva Kaleb, Jefunnes søn, og gav ham Hebron i eje. **14** Derfor er Hebron den dag i dag i kenizzitten Kalebs, Jefunnes søns, eje, fordi han fuldt og helt var med Herren, Israels Gud. **15** Tidligere hed Hebron Kirjat-Arba; Arba var den største mand blandt anakitterne.

Derefter var landet fri for krig.

### Jos 15

**1** Det landområde, som ved lodkastningen tilfaldt judæernes stamme, slægt for slægt, strakte sig til grænsen til Edom helt ned til Sins ørken længst mod syd. **2** Deres sydgrænse går fra enden af Salthavet ved den vig, der strækker sig mod syd, **3** og fortsætter syd om Akrabbim-passet og videre til Sin; så går den opad syd for Kadesh-Barnea, videre til Hesron, opad til Addar, drejer mod Karka, **4** videre til Asmon, fortsætter til Egyptens bæk og ender ude ved havet. Det er deres sydgrænse. **5** Østgrænsen er Salthavet op til Jordans udløb. Nordgrænsen går fra bugten ved Jordans udløb, **6** opad til Bet-Hogla, videre nord om Bet-ha-Araba; så går den opad til Rubens søn Bohans sten, **7** fra Akors dal opad til Debir, drejer mod nord til Gelilot, som ligger lige over for Adummim-passet syd for dalen; så går den videre til En-Shemesh-kilden og ender ved Rogel-kilden. **8** Derpå går grænsen op gennem Hinnoms søns dal til sydsiden af jebusitternes bjergryg – det er Jerusalem – op til toppen af bjerget, som ligger vest for Hinnom-dalen ved den nordlige ende af Refaim-dalen. **9** Fra toppen af bjerget går grænsen i en bue til Neftoakilden, fortsætter til byerne på Efronbjerget og går i en bue til Ba’ala, det samme som Kirjat-Jearim. **10** Fra Ba’ala drejer den mod vest til Se’irbjerget og går videre til Jearimbjergets nordlige ryg, det samme som Kesalon, ned til Bet-Shemesh og videre til Timna. **11** Så fortsætter den til Ekrons nordlige bjergryg, går i en bue til Shikkaron, videre til Ba’ala-bjerget, fortsætter til Jabne’el og ender ude ved havet. **12** Vestgrænsen er Det Store Hav med kyststrækning. Det var grænsen rundt om judæernes område, slægt for slægt.

**13** Kaleb, Jefunnes søn, fik et stykke land blandt judæerne efter den befaling, Herren havde givet Josva: anakitternes stamfader Arbas by, det er Hebron. **14** Og Kaleb fordrev de tre Anak-sønner derfra, Sheshaj, Akiman og Talmaj, Anaks efterkommere. **15** Derfra drog han op mod indbyggerne i Debir; tidligere hed Debir Kirjat-Sefer. **16** Kaleb sagde: »Den, der slår Kirjat-Sefer og indtager den, får min datter Aksa til kone.« **17** Otniel, søn af Kalebs bror Kenaz, indtog den, og Kaleb gav ham sin datter Aksa til kone. **18** Men da hun kom til ham, fik hun ham overtalt til at måtte bede sin far om et stykke jord. Hun sprang ned af æslet, og Kaleb sagde til hende: »Hvad vil du?« **19** Hun svarede: »Giv mig en gave. Siden du har bortgiftet mig i Sydlandet, skal du give mig kilder.« Så gav han hende både de øvre og de nedre kilder.

**20** Dette er judæernes stammes arvelod, slægt for slægt.

**21** Byerne i udkanten af judæernes stamme ved grænsen til Edom i Sydlandet er: Kabse’el, Eder, Jagur, **22** Kina, Dimona, Ad’ada, **23** Kedesh, Hasor, Jitnan, **24** Zif, Telem, Ba’alot, **25** Hasor-Hadatta, Kerijjot-Hesron, det samme som Hasor, **26** Amam, Shema, Molada, **27** Hasar-Gadda, Heshmon, Bet-Pelet, **28** Hasar-Shual, Be’ersheba med tilhørende småbyer, **29** Ba’ala, Ijjim, Esem, **30** Eltolad, Kesil, Horma, **31** Siklag, Madmanna, Sansanna, **32** Lebaot, Shilkim, Ajin og Rimmon, i alt niogtyve byer med tilhørende landsbyer.

**33** I Lavlandet: Eshtaol, Sor’a, Ashna, **34** Zanoa, En-Gannim, Tappua, Enam, **35** Jarmut, Adullam, Soko, Azeka, **36** Sha’arajim, Aditajim, Gedera og Gederotajim, i alt fjorten byer med tilhørende landsbyer, **37** Senan, Hadasha, Migdal-Gad, **38** Dil’an, Mispe, Jokte’el, **39** Lakish, Boskat, Eglon, **40** Kabbon, Lakmas, Kitlish, **41** Gederot, Bet-Dagon, Na’ama og Makkeda, i alt seksten byer med tilhørende landsbyer, **42** Libna, Eter, Ashan, **43** Jifta, Ashna, Nesib, **44** Ke’ila, Akzib og Maresha, i alt ni byer med tilhørende landsbyer, **45** Ekron med tilhørende småbyer og landsbyer, **46** fra Ekron og vestpå alle de byer, der ligger på Ashdodsiden, med tilhørende landsbyer, **47** Ashdod med tilhørende småbyer og landsbyer, Gaza med tilhørende småbyer og landsbyer indtil Egyptens bæk med Det Store Hav som grænse.

**48** I Bjerglandet: Shamir, Jattir, Soko, **49** Danna, Kirjat-Sanna, det samme som Debir, **50** Anab, Eshtemoa, Anim, **51** Goshen, Holon og Gilo, i alt elleve byer med tilhørende landsbyer, **52** Arab, Duma, Esh’an, **53** Janum, Bet-Tappua, Afeka, **54** Humta, Kirjat-Arba, det samme som Hebron, og Sior, i alt ni byer med tilhørende landsbyer, **55** Maon, Karmel, Zif, Jutta, **56** Jizre’el, Jokdeam, Zanoa, **57** Kain, Gibea og Timna, i alt ti byer med tilhørende landsbyer, **58** Halhul, Bet-Sur, Gedor, **59** Ma’arat, Bet-Anot og Eltekon, i alt seks byer med tilhørende landsbyer, Tekoa, Efrata, det samme som Betlehem, Peor, Etam, Kulon, Tattam, Sores, Kerem, Gallim, Beter og Menoho, i alt elleve byer med tilhørende landsbyer, **60** Kirjat-Ba’al, det samme som Kirjat-Jearim, og Rabba, i alt to byer med tilhørende landsbyer.

**61** I Ørkenen: Bet-ha-Araba, Middin, Sekaka, **62** Nibshan, Ir-ha-Mela og En-Gedi, i alt seks byer med tilhørende landsbyer.

**63** Men jebusitterne, som boede i Jerusalem, kunne judæerne ikke fordrive, og den dag i dag bor jebusitterne sammen med judæerne i Jerusalem.

### Jos 16

#### Josefsønnernes område

**1** Det landområde, som ved lodkastningen tilfaldt Josefsønnerne, strakte sig fra Jordan ved Jeriko, øst for Jerikos vandløb i ørkenen. Fra Jeriko går grænsen op i bjerglandet til Betel. **2** Fra Betel fortsætter den mod Luz, videre til arkitternes område, til Atarot, **3** derpå ned mod vest til jafletitternes område, til Nedre Bet-Horons område og Gezer, og den ender ude ved havet.

**4** Josefs sønner Manasse og Efraim fik arvelodder. **5** Efraimitternes område, slægt for slægt: Grænsen for deres arvelod mod øst går fra Atarot-Addar til Øvre Bet-Horon **6** og derfra ud til havet. Mod nord er grænsen Mikmetat. Så drejer den mod øst til Ta’anat-Shilo og går videre øst om Janoha. **7** Fra Janoha går den ned til Atarot og Na’ara, lige forbi Jeriko og fortsætter ud til Jordan. **8** Fra Tappua går grænsen mod vest til Kana-bækken og ender ude ved havet. Det var efraimitternes stammes arvelod, slægt for slægt. **9** Dertil kommer alle de byer med tilhørende landsbyer, inden for manassitternes arvelod, som blev udskilt til efraimitterne.

**10** Men de fik ikke fordrevet kana’anæerne, som boede i Gezer, og den dag i dag bor kana’anæerne i Efraim; de er blevet hoveriarbejdere.

### Jos 17

**1** Manasses stamme fik tildelt land ved lodkastningen, for han var Josefs førstefødte søn. Makir, Manasses førstefødte søn, Gileads far, fik Gilead og Bashan; han var kriger. **2** De øvrige manassitter fik land, slægt for slægt, Abiezers, Heleks, Asriels, Sikems, Hefers og Shemidas sønner. Det er Josefs søn Manasses mandlige efterkommere, slægt for slægt.

**3** Selofkad, søn af Hefer, søn af Gilead, søn af Makir, søn af Manasse, havde ingen sønner, kun døtre. Hans døtre hed Makla, Noa, Hogla, Milka og Tirsa. **4** De kom hen til præsten Eleazar, til Josva, Nuns søn, og til overhovederne og sagde: »Herren gav Moses befaling om at give os arvelod på linie med vore slægtninge.« Da gav han dem arvelod på linie med deres fars brødre efter Herrens befaling. **5** Således fik Manasse tildelt ti dele, foruden Gilead og Bashan øst for Jordan. **6** For Manasses døtre fik arvelod ligesom hans sønner. Gilead tilfaldt de øvrige manassitter.

**7** Manasses område strakte sig fra Asher til Mikmetat syd for Sikem, og grænsen går mod syd til Jashub ved En-Tappua. **8** Landet omkring Tappua tilfaldt Manasse, men Tappua selv, ved Manasses grænse, tilfaldt efraimitterne. **9** Derpå går grænsen ned til Kana-bækken, syd om bækken; byerne her tilfaldt Efraim midt blandt Manasses byer. Manasses område ligger nord for bækken, og grænsen ender ude ved havet. **10** Hvad der ligger syd for tilhører Efraim, hvad der ligger nord for tilhører Manasse. Havet er grænse. Mod nord støder de op til Asher og mod øst til Issakar. **11** I Issakar og Asher fik Manasse: Bet-Shan med tilhørende småbyer, Jibleam med tilhørende småbyer, indbyggerne i Dor med tilhørende småbyer, indbyggerne i En-Dor med tilhørende småbyer, indbyggerne i Ta’anak med tilhørende småbyer og indbyggerne i Megiddo med tilhørende småbyer, de tre højdedrag. **12** Men manassitterne kunne ikke fordrive indbyggerne fra disse byer; det lykkedes kana’anæerne at blive boende i den del af landet. **13** Da israelitterne blev de stærkeste, gjorde de kana’anæerne til hoveriarbejdere. De fordrev dem ikke.

**14** Josefsønnerne sagde til Josva: »Hvorfor har du kun givet os én arvelod og én del i eje, skønt vi er et talrigt folk, eftersom Herren hidtil har velsignet os?« **15** Josva sagde til dem: »Når I er så talrigt et folk, kan I drage op i skovlandet og rydde land der, i perizzitternes og refaitternes land, siden Efraims bjergland er for trangt for jer.« **16** Josefsønnerne sagde: »Bjerglandet kan ikke rumme os, og alle kana’anæerne, der bor i slettelandet, har jernvogne, både de, der bor i Bet-Shan med tilhørende småbyer, og de, der bor på Jizre’elsletten.« **17** Så sagde Josva til Josefs hus, Efraim og Manasse: »I er et talrigt folk, og I har stor styrke. I skal ikke nøjes med én del, **18** men I skal få det bjergland, der er skovbevokset, og det kan I rydde; det skal I få med dets udløbere. Men kana’anæerne skal I fordrive, selv om de har jernvogne og er stærke.«

### Jos 18

#### Lodkastningen i Shilo om resten af landet

**1** Hele israelitternes menighed samledes i Shilo, og de rejste Åbenbaringsteltet dér; landet var nu underlagt dem. **2** Men der var stadig syv stammer tilbage af israelitterne, som ikke havde fået tildelt deres arvelod. **3** Josva sagde til israelitterne: »Hvor længe vil I tøve med at gå ind og erobre det land, som Herren, jeres fædres Gud, har givet jer? **4** Vælg tre mænd for hver stamme, som jeg kan sende af sted. De skal drage rundt i landet og udarbejde en beskrivelse af det til brug ved tildelingen af arvelodder; derefter skal de komme tilbage til mig. **5** Så skal de dele landet i syv dele. Juda skal beholde sit område i syd, og Josefs hus skal beholde sit område i nord. **6** I skal udarbejde en beskrivelse af landet, delt i syv dele, og bringe den til mig her. Så vil jeg kaste lod for jer her for Herren vor Guds ansigt. **7** Levitterne skal ikke have nogen del blandt jer, for præstetjenesten for Herren er deres lod. Gad, Ruben og halvdelen af Manasses stamme har fået deres arvelod øst for Jordan; den har Herrens tjener Moses givet dem.« **8** Så gjorde mændene sig klar til at tage af sted, og Josva befalede dem at udarbejde en beskrivelse af landet; han sagde: »Drag rundt i landet, udarbejd en beskrivelse af det, og vend så tilbage til mig! Så vil jeg kaste lod for jer for Herrens ansigt her i Shilo.« **9** Mændene tog af sted, drog igennem landet og udarbejdede en beskrivelse af det, delt i syv dele, by for by. Så kom de tilbage til Josva i lejren ved Shilo. **10** Og Josva kastede lod for dem i Shilo for Herrens ansigt og fordelte dér landet til israelitterne, så hver stamme fik sin del.

**11** Loddet faldt på benjaminitternes stamme, slægt for slægt. Det område, der tilfaldt dem ved lodkastningen, lå mellem judæerne og Josefsønnerne. **12** Deres nordgrænse går fra Jordan, op til bjergryggen nord for Jeriko, mod vest op over bjerglandet og ender i ørkenen ved Bet-Aven. **13** Derfra går den videre mod syd til Luz, det samme som Betel, i retning af bjergryggen ved Luz, og ned til Atarot-Addar på bjerget syd for Nedre Bet-Horon. **14** Så går den i en bue, drejer og løber som vestgrænse mod syd fra bjerget, som ligger lige syd for Bet-Horon, og ender ved Kirjat-Ba’al, det samme som Kirjat-Jearim, den judæiske by. Det var vestgrænsen. **15** Sydgrænsen går fra udkanten af Kirjat-Jearim og fortsætter til Neftoakilden. **16** Så går den ned til kanten af det bjerg, der ligger over for Hinnoms søns dal nord for Refaim-dalen, ned gennem Hinnom-dalen på sydsiden af jebusitternes bjergryg, ned til Rogel-kilden. **17** Derpå går den i en bue mod nord, fortsætter til En-Shemesh, videre til Gelilot over for Adummim-passet, ned til Rubens søn Bohans sten, **18** videre til bjergryggen nord for Bet-ha-Araba, ned i Araba-lavningen. **19** Så går den videre til bjergryggen nord for Bet-Hogla og ender ved Salthavets nordlige bugt ved Jordans udløb. Det var sydgrænsen. **20** Mod øst er Jordan grænsen. Det var benjaminitternes arvelod med dens grænser hele vejen rundt, slægt for slægt.

**21** De byer, som tilfaldt benjaminitternes stamme, slægt for slægt: Jeriko, Bet-Hogla, Emek-Kesis, **22** Bet-ha-Araba, Semarajim, Betel, **23** Avvim, Para, Ofra, **24** Kefar-ha-Ammoni, Ofni og Geba, i alt tolv byer med tilhørende landsbyer, **25** Gibeon, Rama, Be’erot, **26** Mispe, Kefira, Mosa, **27** Rekem, Jirpe’el, Tar’ala, **28** Sela, Elef, Jebus, det samme som Jerusalem, Gibea og Kirjat-Jearim, i alt fjorten byer med tilhørende landsbyer. Det var benjaminitternes arvelod, slægt for slægt.

### Jos 19

**1** Det andet lod faldt på Simeon, simeonitternes stamme, slægt for slægt. Deres arvelod lå midt i judæernes arvelod. **2** Til deres arvelod hørte: Be’ersheba, Shema, Molada, **3** Hasar-Shual, Bala, Esem, **4** Eltolad, Betul, Horma, **5** Siklag, Bet-Markabot, Hasar-Susa, **6** Bet-Lebaot og Sharuhen, i alt tretten byer med tilhørende landsbyer, **7** Ajin, Rimmon, Eter og Ashan, i alt fire byer med tilhørende landsbyer; **8** desuden alle landsbyerne, som lå rundt om disse byer helt til Ba’alat-Be’er, Rama i Sydlandet. Det var simeonitternes stammes arvelod, slægt for slægt. **9** Simeonitternes arvelod blev taget fra judæernes del; for judæernes del var for stor til dem. Derfor fik simeonitterne arvelod midt i deres.

**10** Det tredje lod faldt på zebulonitterne, slægt for slægt. Det område, de fik i eje, strakte sig til Sarid. **11** Deres grænse går mod vest op til Mar’ala, lige forbi Dabbeshet og bækken, der løber øst om Jokneam. **12** Fra Sarid bøjer den om mod øst, hvor solen står op, hen mod Kislot-Tabors område, fortsætter til Daberat, op til Jafia, **13** derfra videre mod øst til Gat-ha-Hefer, til Et-Kasin, fortsætter til Rimmon og går i en bue til Nea. **14** Så drejer den mod nord til Hannaton og ender i dalen ved Jifta-El. **15** Kattat, Nahalal, Shimron, Jid’ala og Betlehem, i alt tolv byer med tilhørende landsbyer. **16** Det var zebulonitternes arvelod, slægt for slægt, med byer og tilhørende landsbyer.

**17** Det fjerde lod faldt på Issakar, på issakaritterne, slægt for slægt. **18** Deres område omfattede: Jizre’el, Kesulot, Shunem, **19** Hafarajim, Shion, Anaharat, **20** Rabbit, Kishjon, Ebes, **21** Remet, En-Gannim, En-Hadda og Bet-Passes. **22** Og grænsen går lige forbi Tabor, Shahasima og Bet-Shemesh og ender ved Jordan, i alt seksten byer med tilhørende landsbyer. **23** Det var issakaritternes stammes arvelod, slægt for slægt, med byer og tilhørende landsbyer.

**24** Det femte lod faldt på asheritternes stamme, slægt for slægt. **25** Deres område omfattede: Helkat, Hali, Beten, Akshaf, **26** Alammelek, Am’ad og Mishal. Og grænsen går lige forbi Karmel mod vest og Shihor-Libnat, **27** bøjer om mod øst til Bet-Dagon, støder op til Zebulon og dalen ved Jifta-El mod nord, til Bet-ha-Emek og Ne’iel, og fortsætter mod nord til Kabul, **28** Abdon, Rehob, Hammon og Kana, helt til det store Sidon. **29** Så bøjer den om mod Rama, fortsætter til den befæstede by Tyrus, bøjer om mod Hosa og ender ude ved havet; dertil kommer Mehalleb, Akzib, **30** Akko, Afek og Rehob, i alt toogtyve byer med tilhørende landsbyer. **31** Det var asheritternes stammes arvelod, slægt for slægt, med byer og tilhørende landsbyer.

**32** Det sjette lod faldt på naftalitterne, slægt for slægt. **33** Deres område strakte sig fra Helef, fra Elon-Besa’anannim, Adami-ha-Nekeb og Jabne’el til Lakkum og endte ved Jordan. **34** Grænsen bøjer om mod vest til Aznot-Tabor, fortsætter derfra til Hukok, støder op til Zebulon mod syd, til Asher mod vest og til Jordan mod øst. **35** De befæstede byer: Siddim, Ser, Hammat, Rakkat, Kinneret, **36** Adama, Rama, Hasor, **37** Kedesh, Edre’i, En-Hasor, **38** Jir’on, Migdal-El, Horem, Bet-Anat og Bet-Shemesh, i alt nitten byer med tilhørende landsbyer. **39** Det var naftalitternes stammes arvelod, slægt for slægt, med byer og tilhørende landsbyer.

**40** Det syvende lod faldt på danitternes stamme, slægt for slægt. **41** Det område, de fik i eje, omfattede: Sor’a, Eshtaol, Ir-Shemesh, **42** Sha’alabbin, Ajjalon, Jitla, **43** Elon, Timna, Ekron, **44** Elteke, Gibbeton, Ba’alat, **45** Jehud, Bene-Berak, Gat-Rimmon, **46** Me-ha-Jarkon og Rakkon, tillige med området hen mod Jafo. **47** Men danitternes område blev for trangt for dem. Derfor drog de op og angreb Leshem, indtog den og slog den med sværd; de tog den i besiddelse og bosatte sig i den, og de gav Leshem navnet Dan efter deres stamfader Dan. **48** Det var danitternes stammes arvelod, slægt for slægt, med byer og tilhørende landsbyer.

**49** Da israelitterne var færdige med at fordele landet, område for område, gav de Josva, Nuns søn, en jordlod blandt sig. **50** Efter Herrens befaling gav de ham den by, han bad om, Timnat-Sera i Efraims bjergland; og han udbyggede byen og bosatte sig dér.

**51** Det var de arvelodder, præsten Eleazar og Josva, Nuns søn, og overhovederne for de israelitiske stammers fædrenehuse fordelte ved lodkastning; det skete i Shilo for Herrens ansigt ved indgangen til Åbenbaringsteltet. Dermed var de færdige med at fordele landet.

### Jos 20

#### Tilflugtsbyerne

**1** Herren talte til Josva og sagde: **2** »Sig til israelitterne, at de skal udpege de tilflugtsbyer, som jeg talte til jer om ved Moses, **3** så en drabsmand, der uforsætligt og uforvarende slår nogen ihjel, kan flygte dertil; de skal være tilflugtssteder for jer mod blodhævneren. **4** Når drabsmanden søger tilflugt i en af disse byer og stiller sig ved indgangen til byporten, skal han forelægge sin sag for de ældste i den by. De skal give ham adgang til byen og give ham et sted, hvor han kan bo hos dem. **5** Når blodhævneren forfølger ham, må de ikke udlevere drabsmanden til ham; det var jo uforvarende, han slog sin næste ihjel, han havde ikke tidligere næret fjendskab mod ham. **6** Han kan så blive boende i den by, indtil han stilles for menighedens domstol, eller indtil den ypperstepræst dør, som er der til den tid. Da kan drabsmanden vende tilbage til sin by og sit hus, den by, han er flygtet fra.«

**7** Så helligede de Kedesh i Galilæa i Naftalis bjergland, Sikem i Efraims bjergland og Kirjat-Arba, det samme som Hebron, i Judas bjergland. **8** Og øst for Jordan udpegede de Beser i ørkenen på Højsletten af Rubens stamme, Ramot i Gilead af Gads stamme og Golan i Bashan af Manasses stamme. **9** Det var de byer, der blev truffet aftale om for alle israelitterne og for de fremmede, der boede blandt dem; enhver, der uforsætligt havde slået nogen ihjel, kunne flygte dertil og undgå at blive dræbt af blodhævneren, før han havde været stillet for menighedens domstol.

### Jos 21

#### Levitbyerne

**1** Overhovederne for levitternes fædrenehuse henvendte sig til præsten Eleazar og Josva, Nuns søn, og til overhovederne for de israelitiske stammers fædrenehuse; **2** de talte til dem i Shilo i Kana’an og sagde: »Herren har ved Moses befalet, at vi skal have byer at bo i med tilhørende græsmarker til vores kvæg.« **3** Så afgav israelitterne af deres arvelodder nedennævnte byer med tilhørende græsmarker til levitterne efter Herrens befaling. **4** Der blev kastet lod for kehatitternes slægter. Præsten Arons sønner, der hørte til levitterne, fik ved lodkastningen tretten byer af Judas, simeonitternes og Benjamins stammer. **5** De øvrige kehatitter fik ved lodkastningen, slægt for slægt, ti byer af Efraims, Dans og halvdelen af Manasses stamme. **6** Gershonitterne fik ved lodkastningen, slægt for slægt, tretten byer af Issakars, Ashers og Naftalis stammer og af den halve Manassestamme i Bashan. **7** Meraritterne fik, slægt for slægt, tolv byer af Rubens, Gads og Zebulons stammer. **8** Israelitterne afgav disse byer med tilhørende græsmarker til levitterne ved lodkastningen, sådan som Herren havde befalet ved Moses.

**9** Af judæernes og simeonitternes stammer blev de byer, som nævnes her, afgivet. **10** Den første lodkastning gjaldt Arons sønner af kehatitternes slægter, der hørte til levitterne. **11** De fik anakitternes stamfader Arbas by, det er Hebron, i Judas bjergland, med omkringliggende græsmark. **12** Men byens jord og landsbyerne fik Kaleb, Jefunnes søn, som ejendom. **13** Præsten Arons sønner fik Hebron med tilhørende græsmark, en tilflugtsby for drabsmænd, Libna med tilhørende græsmark, **14** Jattir med tilhørende græsmark, Eshtemoa med tilhørende græsmark, **15** Holon med tilhørende græsmark, Debir med tilhørende græsmark, **16** Ajin med tilhørende græsmark, Jutta med tilhørende græsmark og Bet-Shemesh med tilhørende græsmark, i alt ni byer fra disse to stammer.

**17** Af Benjamins stamme: Gibeon med tilhørende græsmark, Geba med tilhørende græsmark, **18** Anatot med tilhørende græsmark og Almon med tilhørende græsmark, i alt fire byer. **19** Præsternes, Arons sønners, byer udgjorde i alt tretten byer med tilhørende græsmarker.

**20** Kehatitternes slægter, de øvrige levitter, som hørte til kehatitterne, fik ved lodkastningen nogle byer af Efraims stamme. **21** De fik Sikem med tilhørende græsmark i Efraims bjergland, en tilflugtsby for drabsmænd, Gezer med tilhørende græsmark, **22** Kibsajim med tilhørende græsmark og Bet-Horon med tilhørende græsmark, i alt fire byer. **23** Af Dans stamme: Elteke med tilhørende græsmark, Gibbeton med tilhørende græsmark, **24** Ajjalon med tilhørende græsmark og Gat-Rimmon med tilhørende græsmark, i alt fire byer.

**25** Af halvdelen af Manasses stamme: Ta’anak med tilhørende græsmark og Jibleam med tilhørende græsmark, i alt to byer, **26** tilsammen ti byer med tilhørende græsmarker til kehatitternes øvrige slægter.

**27** Gershonitterne, der hørte til levitternes slægter, fik af halvdelen af Manasses stamme: Golan i Bashan med tilhørende græsmark, en tilflugtsby for drabsmænd, og Ashtarot med tilhørende græsmark, i alt to byer.

**28** Af Issakars stamme: Kishjon med tilhørende græsmark, Daberat med tilhørende græsmark, **29** Jarmut med tilhørende græsmark og En-Gannim med tilhørende græsmark, i alt fire byer.

**30** Af Ashers stamme: Mishal med tilhørende græsmark, Abdon med tilhørende græsmark, **31** Helkat med tilhørende græsmark og Rehob med tilhørende græsmark, i alt fire byer.

**32** Af Naftalis stamme: Kedesh i Galilæa med tilhørende græsmark, en tilflugtsby for drabsmænd, Hammot-Dor med tilhørende græsmark og Kartan med tilhørende græsmark, i alt tre byer. **33** Gershonitternes byer, slægt for slægt, udgjorde i alt tretten byer med tilhørende græsmarker.

**34** Meraritternes slægter, de øvrige levitter, fik af Zebulons stamme: Jokneam med tilhørende græsmark, Karta med tilhørende græsmark, **35** Rimmon med tilhørende græsmark og Nahalal med tilhørende græsmark, i alt fire byer.

**36** Af Rubens stamme: Beser med tilhørende græsmark, Jasa med tilhørende græsmark, **37** Kedemot med tilhørende græsmark og Mefa’at med tilhørende græsmark, i alt fire byer.

**38** Af Gads stamme: Ramot i Gilead med tilhørende græsmark, en tilflugtsby for drabsmænd, Mahanajim med tilhørende græsmark, **39** Heshbon med tilhørende græsmark og Jazer med tilhørende græsmark, i alt fire byer. **40** De byer, der ved lodkastningen tilfaldt meraritterne, slægt for slægt, de øvrige af levitternes slægter, udgjorde i alt tolv. **41** I alt udgjorde levitbyerne inden for israelitternes ejendom otteogfyrre byer med tilhørende græsmarker. **42** Hver og én af disse byer havde omkringliggende græsmark; det gjaldt alle disse byer.

**43** Således gav Herren Israel hele det land, han havde lovet at give deres fædre; de tog det i besiddelse og bosatte sig dér. **44** Herren skaffede dem fred til alle sider, ganske som han havde tilsvoret deres fædre, og ingen af deres fjender kunne holde stand mod dem. Alle fjenderne gav Herren i deres hånd. **45** Ikke ét af alle de gode ord, Herren talte til Israels hus, faldt til jorden; alt gik i opfyldelse.

### Jos 22

#### Alteret ved Jordan

**1** Derpå kaldte Josva rubenitterne, gaditterne og halvdelen af Manasses stamme til sig **2** og sagde til dem: »I har holdt alt, hvad Herrens tjener Moses har befalet jer, og I har adlydt mig i alt, hvad jeg har befalet jer. **3** Indtil denne dag har I aldrig svigtet jeres brødre, men holdt Herren jeres Guds bud. **4** Nu har Herren jeres Gud skaffet jeres brødre et sted at bo, sådan som han lovede dem. Vend nu hjem hver til sit i det land, Herrens tjener Moses gav jer i eje på den anden side af Jordan. **5** Men følg omhyggeligt den lov og befaling, Herrens tjener Moses gav jer: I skal elske Herren jeres Gud, vandre ad alle hans veje, holde hans befalinger og holde fast ved ham og tjene ham af hele jeres hjerte og af hele jeres sjæl.« **6** Så tog Josva afsked med dem og sendte dem af sted, og de drog hjem hver til sit.

**7** Moses havde givet halvdelen af Manasses stamme land i Bashan; den anden halvdel havde Josva givet land vest for Jordan, sammen med deres brødre. Da nu Josva tog afsked med dem og sendte dem hjem, **8** sagde han til dem: »Vend hjem hver til sit med stor rigdom og meget gods, sølv og guld, bronze og jern og mange klæder, og del det bytte, I har taget fra jeres fjender, med jeres brødre.« **9** Så forlod rubenitterne, gaditterne og halvdelen af Manasses stamme israelitterne i Shilo i Kana’an; de drog tilbage til Gilead, det land, de ejede, og hvor de efter Herrens befaling ved Moses var blevet bofaste. **10** Da rubenitterne, gaditterne og halvdelen af Manasses stamme var kommet til Gelilot ved Jordan i Kana’an, byggede de et anseligt alter dér ved Jordan. **11** Israelitterne hørte, at rubenitterne, gaditterne og halvdelen af Manasses stamme havde bygget et alter over for Kana’an ved Gelilot ved Jordan på den anden side af israelitternes område; **12** da israelitterne fik det at høre, samledes hele deres menighed i Shilo for at drage i krig mod dem.

**13** Israelitterne sendte Pinehas, præsten Eleazars søn, til rubenitterne, gaditterne og halvdelen af Manasses stamme i Gilead **14** tillige med ti høvdinge, en høvding for hver af Israels stammer; hver af dem var overhoved for sit fædrenehus i Israels stammer. **15** De kom til rubenitterne, gaditterne og halvdelen af Manasses stamme i Gilead og sagde til dem: **16** »Dette siger hele Herrens menighed: Hvad er det dog for en troløshed, I har vist Israels Gud i dag ved at vende jer fra Herren og bygge et alter og gøre oprør mod Herren! **17** Er det ikke nok med den skyld, vi pådrog os ved Peor, og som vi den dag i dag ikke har renset os for? Derfor ramte plagen Herrens menighed. **18** Og alligevel vender I jer fra Herren i dag. Når I nu gør oprør mod Herren, vil han i morgen blive vred på hele Israels menighed. **19** Hvis det land, I ejer, er urent, så gå over til Herrens eget land, hvor Herrens bolig er, og bliv boende blandt os; men gør ikke oprør mod Herren eller mod os ved at bygge jer et andet alter end Herren vor Guds alter. **20** Dengang Akan, Zeras søn, i troløshed forgreb sig på det, der var lagt band på, var det da ikke hele Israels menighed, der ramtes af vrede? Det var ikke kun ham, der omkom på grund af sin synd.«

**21** Rubenitterne, gaditterne og halvdelen af Manasses stamme tog til orde og sagde til overhovederne for Israels stammer: **22** »Herren, gudernes Gud, Herren, gudernes Gud, ved det, og Israel skal vide det: Gid Herren i dag vil undlade at hjælpe os, hvis det var i oprør eller troløshed mod ham, **23** at vi byggede os et alter og således vendte os fra Herren! Gid Herren vil straffe os, hvis det var for at bringe brændofre og afgrødeofre på det eller for at bringe måltidsofre på det. **24** Nej, vi har gjort det, fordi vi var bange for, at jeres sønner i fremtiden kunne sige til vores sønner: ›Hvad har I med Herren, Israels Gud, at gøre? **25** Herren har sat Jordan som grænse mellem os og jer, rubenitter og gaditter. I har ingen del i Herren.‹ Sådan kunne jeres sønner få vores til at holde op med at frygte Herren. **26** Derfor tænkte vi: Lad os gå i gang med at bygge et alter, ikke til brændofre eller slagtofre, **27** men til vidne mellem os og jer og vores efterkommere om, at vi vil gøre tjeneste for Herrens ansigt med vores brændofre, slagtofre og måltidsofre. Så kan jeres sønner ikke i fremtiden sige til vores sønner: I har ingen del i Herren. **28** For vi tænkte: Hvis de i fremtiden skulle sige sådan til os og vores efterkommere, så kan vi sige: Se den efterligning af Herrens alter, som vores fædre lavede, ikke til brændofre eller slagtofre, men til vidne mellem os og jer. **29** Det kunne aldrig falde os ind at gøre oprør mod Herren og vende os fra ham ved at bygge et alter til brændofre, afgrødeofre og slagtofre, et andet end Herren vor Guds alter, som står foran hans bolig.«

**30** Præsten Pinehas og menighedens overhoveder og overhovederne for Israels stammer, som var med ham, hørte, hvad rubenitterne, gaditterne og manassitterne sagde, og de var tilfredse. **31** Og Pinehas, præsten Eleazars søn, sagde til rubenitterne, gaditterne og manassitterne: »Nu ved vi, at Herren er blandt os. I har altså ikke vist Herren denne troløshed, og derved har I reddet israelitterne fra Herrens hånd.« **32** Så forlod Pinehas, præsten Eleazars søn, og høvdingene rubenitterne og gaditterne i Gilead, vendte hjem til israelitterne i Kana’an og aflagde beretning for dem. **33** Det var israelitterne tilfredse med; de priste Gud og tænkte ikke mere på at drage i krig mod rubenitterne og gaditterne og ødelægge det land, hvor de boede. **34** Rubenitterne og gaditterne kaldte alteret Vidne, for de sagde: »Det er vidne mellem os om, at Herren er Gud.«

### Jos 23

#### Josvas afskedstale

**1** Lang tid efter, da Herren havde skaffet Israel fred for dets fjender på alle sider, og Josva var blevet gammel, højt oppe i årene, **2** kaldte Josva hele Israel, de ældste, overhovederne, dommerne og skriverne til sig og sagde til dem: »Jeg er blevet gammel, højt oppe i årene. **3** I har selv set alt, hvad Herren jeres Gud har gjort ved alle disse folk foran jer; Herren jeres Gud førte selv krigen for jer. **4** Se, de folk, der var tilbage, har jeg tildelt jer som ejendom, stamme for stamme, tillige med alle de folk, jeg har udryddet, fra Jordan til Det Store Hav i vest. **5** Herren jeres Gud vil selv jage dem væk og drive dem bort foran jer, så I kan tage deres land i besiddelse, sådan som Herren jeres Gud har lovet jer. **6** Hold ud, og gør omhyggeligt alt, hvad der står i Moses’ lovbog, uden at vige fra den til højre eller til venstre. **7** I må ikke indlade jer med de folk, som er tilbage hos jer; I må ikke påkalde deres guders navne eller sværge ved dem, I må ikke dyrke og tilbede dem. **8** I skal holde fast ved Herren jeres Gud, sådan som I hidtil har gjort. **9** Derfor drev Herren store og mægtige folk bort foran jer, og ingen har hidtil kunnet holde stand mod jer. **10** Hver eneste af jer kunne jage tusind på flugt, for Herren jeres Gud førte selv krigen for jer, sådan som han havde lovet jer.

**11** Tag jer godt i agt, og elsk Herren jeres Gud! **12** For hvis I vender jer bort og holder jer til de folk, som er tilbage hos jer, og bringer jer i familie med dem og indlader jer med dem og de med jer, **13** da skal I vide, at Herren jeres Gud ikke længere vil drive disse folk bort foran jer. De vil blive en fælde og en snare for jer, en pisk over ryggen og en torn i øjet på jer, indtil I er udryddet fra denne gode jord, som Herren jeres Gud gav jer. **14** Jeg går nu al kødets gang. Med hele jeres hjerte og med hele jeres sjæl ved I, at ikke ét af alle de gode ord, Herren jeres Gud talte til jer, er faldet til jorden. Alt er gået i opfyldelse for jer; ikke ét ord er faldet til jorden. **15** Men ligesom alt det gode, Herren jeres Gud talte til jer, er gået i opfyldelse for jer, vil Herren også lade alt det onde gå i opfyldelse, indtil han har udryddet jer fra denne gode jord, som han gav jer. **16** Bryder I den pagt, Herren jeres Gud pålagde jer, og går hen og dyrker og tilbeder andre guder, da vil Herrens vrede flamme op mod jer, og I vil meget snart blive udryddet fra det herlige land, han gav jer.«

### Jos 24

#### Pagtslutningen i Sikem

**1** Josva samlede alle Israels stammer i Sikem; han kaldte Israels ældste, overhovederne, dommerne og skriverne til sig, og de trådte frem for Guds ansigt. **2** Josva sagde til hele folket: »Dette siger Herren, Israels Gud: I gamle dage boede jeres fædre på den anden side af Eufratfloden, Tera, Abrahams og Nakors far, og de dyrkede andre guder. **3** Men jeg tog jeres fader Abraham fra landet på den anden side af floden og lod ham vandre omkring i hele Kana’an. Jeg gjorde hans efterkommere talrige og gav ham Isak, **4** og Isak gav jeg Jakob og Esau. Jeg gav Esau Se’irs bjerge i eje. Men Jakob og hans sønner drog ned til Egypten. **5** Jeg sendte Moses og Aron, og jeg slog Egypten med de plager, jeg bragte over dem, og derefter førte jeg jer ud. **6** Da jeg havde ført jeres fædre ud af Egypten, og de var kommet til havet, satte egypterne efter dem med vogne og ryttere og indhentede dem ved Sivhavet. **7** Da råbte jeres fædre til Herren, og han lagde mørke mellem jer og egypterne, og han lod havet skylle over dem, så det lukkede sig over dem. I så selv, hvad jeg gjorde ved egypterne. Da I havde opholdt jer i ørkenen i lang tid, **8** førte jeg jer til amoritternes land øst for Jordan. De gik til angreb på jer, men jeg gav dem i jeres hånd; I erobrede deres land, og jeg udryddede dem foran jer. **9** Moabs konge Balak, Sippors søn, gik til angreb på Israel. Han sendte bud efter Bileam, Beors søn, for at han skulle forbande jer. **10** Men det ville jeg ikke høre, så Bileam måtte velsigne jer; sådan reddede jeg jer fra ham. **11** Så gik I over Jordan og kom til Jeriko; Jerikos borgere og amoritterne, perizzitterne, kana’anæerne, hittitterne, girgashitterne, hivvitterne og jebusitterne gik til angreb på jer, men jeg gav dem i jeres hånd. **12** Jeg sendte modløsheden foran jer, og den drev de tolv amoritterkonger bort foran jer; det skete ikke ved dit sværd og ikke ved din bue. **13** Jeg gav jer land, I ikke selv har slidt med, byer, I ikke selv har bygget, men som I bosatte jer i; jeg gav jer vingårde og olivenlunde, I ikke selv har plantet, men hvis frugter I nyder.

**14** Frygt nu Herren, og tjen ham i oprigtighed og trofasthed; fjern de guder, som jeres fædre dyrkede på den anden side af floden og i Egypten, og dyrk Herren. **15** Men hvis det er jer imod at dyrke Herren, så vælg i dag, om I vil dyrke de guder, jeres fædre dyrkede på den anden side af floden, eller amoritternes guder, i hvis land I bor. Jeg og mit hus vil tjene Herren.«

**16** Da svarede folket: »Det kunne aldrig falde os ind at svigte Herren og dyrke andre guder. **17** Det var jo Herren vor Gud, som førte os og vore fædre op fra Egypten, fra trællehuset. Han gjorde disse store tegn for øjnene af os og bevarede os hele den vej, vi vandrede, og blandt alle de folk, hvis lande vi vandrede igennem. **18** Herren drev alle disse folk og amoritterne, som boede i landet, bort foran os. Også vi vil dyrke Herren, for han er vor Gud.«

**19** Josva sagde til folket: »I er ikke i stand til at dyrke Herren, for han er en hellig Gud; han er en lidenskabelig Gud, han tilgiver ikke jeres overtrædelser og synder. **20** Når I svigter Herren og dyrker fremmede guder, vil han vende sig fra jer og handle ondt mod jer og tilintetgøre jer, selv om han før har handlet godt mod jer.« **21** Folket sagde til Josva: »Nej, Herren vil vi dyrke!« **22** Da sagde Josva til folket: »I er vidner imod jer selv på, at det er Herren, I har valgt at dyrke.« De svarede ja, **23** og så sagde han: »Fjern så de fremmede guder, I har hos jer, og vend jeres hjerte til Herren, Israels Gud!« **24** Og folket sagde til Josva: »Herren vor Gud vil vi tjene, og ham vil vi adlyde.«

**25** Den dag sluttede Josva pagten for folket, og han fastsatte lov og ret i Sikem. **26** Han skrev disse ord ned i Guds lovbog. Så tog han en stor sten og rejste den under den eg, som står i Herrens helligdom, **27** og sagde til hele folket: »Se, denne sten skal være vidne imod os, for den har hørt hvert ord, Herren har talt til os; den skal være vidne imod jer, så I ikke fornægter jeres Gud.« **28** Så sendte Josva folket bort, hver til sin arvelod.

#### Josvas død og begravelse

**29** Nogen tid efter døde Herrens tjener Josva, Nuns søn, 110 år gammel. **30** Han blev begravet i sin arvelod i Timnat-Sera i Efraims bjergland nord for Ga’ash-bjerget.

**31** Israel dyrkede Herren, så længe Josva levede, og så længe de ældste, som overlevede Josva, var i live; de havde jo kendt alt det, Herren havde gjort mod Israel.

**32** Josefs ben, som israelitterne havde bragt med op fra Egypten, begravede de i Sikem i det stykke jord, Jakob havde købt af Sikems far Hamors sønner for hundrede kesita, og som Josefsønnerne havde fået i eje.

**33** Arons søn Eleazar døde, og de begravede ham i Gibea, den by, hans søn Pinehas havde fået i Efraims bjergland.

------------------------------------------------------------------------

## Dommerbogen

### Dom 1

#### Judastammens erobringer

**1** Da Josva var død, spurgte israelitterne Herren: »Hvem af os skal først drage op og angribe kana’anæerne?« **2** Herren svarede: »Det skal Juda. Jeg giver landet i hans hånd.« **3** Juda sagde til sin bror Simeon: »Drag med mig op til det landområde, der er tilfaldet mig, og lad os angribe kana’anæerne, så vil jeg også følge dig til dit landområde.« Og Simeon fulgte ham.

**4** Så drog Juda op, og Herren gav kana’anæerne og perizzitterne i deres hånd, og de slog dem i Bezek og dræbte ti tusind mand. **5** Da de mødte Adonibezek i Bezek, gik de til angreb på ham og slog kana’anæerne og perizzitterne. **6** Adonibezek flygtede, men de satte efter ham, greb ham og huggede tommelfingrene og storetæerne af ham. **7** Da sagde Adonibezek: »Halvfjerds konger med afhuggede tommelfingre og storetæer har samlet krummer under mit bord. Nu har Gud gengældt mig det, jeg har gjort!« Så blev han ført til Jerusalem, og dér døde han.

**8** Judæerne angreb Jerusalem og indtog den. De huggede indbyggerne ned med sværd og stak ild på byen. **9** Derefter drog judæerne ned for at angribe de kana’anæere, der boede i Bjerglandet, i Sydlandet og i Lavlandet. **10** Og Juda drog mod de kana’anæere, der boede i Hebron – Hebron hed tidligere Kirjat-Arba – og slog Sheshaj, Akiman og Talmaj. **11** Derfra drog de mod indbyggerne i Debir; tidligere hed Debir Kirjat-Sefer. **12** Kaleb havde sagt: »Den, der slår Kirjat-Sefer og indtager den, får min datter Aksa til kone.« **13** Otniel, søn af Kalebs yngre bror Kenaz, indtog den, og Kaleb gav ham sin datter Aksa til kone. **14** Men da hun kom til ham, fik hun ham overtalt til at måtte bede sin far om et stykke jord. Hun sprang ned af æslet, og Kaleb sagde til hende: »Hvad vil du?« **15** Hun svarede: »Giv mig en gave. Siden du har bortgiftet mig i Sydlandet, skal du give mig kilder.« Så gav Kaleb hende både de øvre og de nedre kilder.

**16** Efterkommerne af den kenit, der var Moses’ svigerfar, drog sammen med judæerne op fra Palmebyen til Judas ørken i Arads sydland og bosatte sig hos befolkningen dér.

**17** Juda drog ud sammen med sin bror Simeon, og de slog de kana’anæere, der boede i Sefat; de lagde band på byen, og derfor fik den navnet Horma. **18** Så indtog Juda Gaza med opland, Ashkalon med opland og Ekron med opland. **19** Herren var med judæerne, så de erobrede bjerglandet. Men de kunne ikke fordrive dem, der boede i slettelandet; de havde nemlig jernvogne.

**20** Kaleb fik Hebron, sådan som Moses havde befalet, og han fordrev de tre Anak-sønner derfra.

**21** Men jebusitterne, som boede i Jerusalem, fik benjaminitterne ikke fordrevet, og den dag i dag bor jebusitterne sammen med benjaminitterne i Jerusalem.

#### Josefstammens erobringer

**22** Også Josefs hus drog op; de gik mod Betel, og Herren var med dem. **23** Josefs hus udspejdede Betel – byen hed tidligere Luz – **24** og da vagtposterne så en mand komme ud af byen, sagde de til ham: »Vis os, hvor vi kan komme ind i byen, så vil vi skåne dig.« **25** Så viste han dem, hvor de kunne komme ind. De huggede indbyggerne ned med sværd, men manden og hele hans familie lod de slippe. **26** Han drog til hittitternes land og byggede en by, som han kaldte Luz; det hedder den den dag i dag.

#### Ikke erobrede byer

**27** Manasse fik ikke fordrevet indbyggerne i Bet-Shan med tilhørende småbyer, i Ta’anak med tilhørende småbyer, i Dor med tilhørende småbyer, i Jibleam med tilhørende småbyer og i Megiddo med tilhørende småbyer; det lykkedes kana’anæerne at blive boende i den del af landet. **28** Da israelitterne blev de stærkeste, gjorde de kana’anæerne til hoveriarbejdere. De fordrev dem ikke.

**29** Efraim fik ikke fordrevet de kana’anæere, som boede i Gezer; kana’anæerne blev boende blandt dem i Gezer.

**30** Zebulon fik ikke fordrevet indbyggerne i Kitron og i Nahalol; kana’anæerne blev boende blandt dem og blev hoveriarbejdere.

**31** Asher fik ikke fordrevet indbyggerne i Akko og i Sidon, og i Aklab, Akzib, Helba, Afik og Rehob. **32** Asheritterne bosatte sig blandt de kana’anæere, der boede i landet, for de fik ikke fordrevet dem.

**33** Naftali fik ikke fordrevet indbyggerne i Bet-Shemesh og i Bet-Anat, men bosatte sig blandt de kana’anæere, der boede i landet; indbyggerne i Bet-Shemesh og Bet-Anat blev hoveriarbejdere for dem.

**34** Amoritterne trængte danitterne tilbage i bjerglandet og tillod dem ikke at komme ned på sletten. **35** Det lykkedes endda amoritterne at blive boende i Har-Heres, i Ajjalon og i Sha’albim; men da Josefs hus fik overtaget, blev de hoveriarbejdere.

**36** Edomitternes område strakte sig fra Akrabbim-passet, fra Sela og opefter.

### Dom 2

#### Englens straffetale i Bokim

**1** Herrens engel drog fra Gilgal op til Bokim. Han sagde: »Jeg førte jer op fra Egypten og ind i det land, jeg lovede jeres fædre, og jeg sagde: Jeg vil aldrig bryde min pagt med jer, **2** og I må ikke slutte pagt med dette lands indbyggere; deres altre skal I rive ned. Men I adlød mig ikke. Hvad har I dog gjort! **3** Derfor siger jeg nu: Jeg vil ikke drive dem bort foran jer. De skal være en pisk over ryggen på jer, og deres guder skal være en snare for jer.« **4** Da Herrens engel sagde dette til alle israelitterne, brast folket i gråd. **5** Derfor kaldte de stedet Bokim. Og dér ofrede de til Herren.

#### Israels frafald i dommertiden

**6** Da Josva havde sendt folket bort, drog israelitterne hver til sin arvelod for at tage landet i besiddelse. **7** Folket tjente Herren, så længe Josva levede, og så længe de ældste, som overlevede Josva, var i live; de havde jo set alt det store, Herren havde gjort mod Israel. **8** Så døde Herrens tjener Josva, Nuns søn, 110 år gammel. **9** Han blev begravet i sin arvelod i Timnat-Heres i Efraims bjergland nord for Ga’ash-bjerget. **10** Hele det slægtled gik til deres fædre, og efter dem kom et nyt slægtled, som ikke kendte Herren og det, han havde gjort mod Israel.

**11** Nu gjorde israelitterne, hvad der var ondt i Herrens øjne, og dyrkede Ba’alerne. **12** De svigtede Herren, deres fædres Gud, som havde ført dem ud af Egypten; de fulgte andre guder, guder som folkene rundt om dem dyrkede; de tilbad dem og krænkede Herren. **13** De svigtede Herren og dyrkede Ba’al og Astarterne. **14** Da flammede Herrens vrede op mod Israel, og han overgav dem til folk, som udplyndrede dem. Han gav dem i hænderne på deres fjender på alle sider, så de ikke længere kunne holde stand mod deres fjender. **15** Overalt hvor de rykkede ud, var Herrens hånd imod dem og ramte dem med ulykke, sådan som Herren havde svoret og sagt til dem. Og de kom i stor nød.

**16** Så lod Herren dommere fremstå, som frelste dem fra de folk, der udplyndrede dem. **17** Men heller ikke dommerne adlød de; de horede med andre guder og tilbad dem. De veg hurtigt fra den vej, deres fædre havde vandret ad; fædrene havde adlydt Herrens befalinger, men de gjorde det ikke. **18** Hver gang Herren lod en dommer fremstå blandt dem, var Herren med ham og frelste dem fra deres fjender, så længe dommeren levede. For Herren fik medlidenhed med dem, når de jamrede over, at de blev undertrykt og pint. **19** Men så snart dommeren døde, faldt de tilbage og handlede værre end deres fædre; de fulgte andre guder og dyrkede og tilbad dem. De holdt ikke op med deres onde gerninger og med deres trodsige adfærd.

**20** Da flammede Herrens vrede op mod Israel, og han sagde: »Dette folk har overtrådt den pagt, jeg pålagde deres fædre, og de har ikke adlydt mig; **21** så vil jeg heller ikke længere fordrive et eneste af de folk, som Josva lod tilbage, da han døde; **22** for med dem kan jeg sætte Israel på prøve og se, om de følger Herrens vej, sådan som deres fædre gjorde, eller de ikke gør det.« **23** Så lod Herren disse folk blive boende; han fordrev dem ikke med det samme og gav dem ikke i Josvas hånd.

### Dom 3

**1** Dette er de folk, som Herren lod blive boende for med dem at sætte alle de israelitter på prøve, som ikke havde oplevet krigene mod Kana’an. **2** Det gjorde han kun for at oplære israelitternes kommende slægter til krig, som de jo ikke tidligere havde oplevet. **3** Det er de fem filisterfyrster, alle kana’anæerne og sidonierne samt hivvitterne, der bor i Libanons bjerge fra Ba’al-Hermonbjerget til Lebo-Hamat. **4** De var der, for at han med dem kunne sætte israelitterne på prøve, så det kunne vise sig, om de adlød de befalinger, Herren havde givet deres fædre gennem Moses. **5** Og israelitterne boede blandt kana’anæerne, hittitterne, amoritterne, perizzitterne, hivvitterne og jebusitterne. **6** De giftede sig med de andres døtre, og deres egne døtre gav de til de andres sønner, og de dyrkede deres guder.

#### Otniel

**7** Israelitterne gjorde, hvad der var ondt i Herrens øjne; de glemte Herren deres Gud og dyrkede Ba’alerne og Astarterne. **8** Da flammede Herrens vrede op mod Israel, og han gav dem i hænderne på Aram-Naharajims konge Kushan-Rishatajim. Otte år var israelitterne underkastet Kushan-Rishatajim. **9** Israelitterne råbte til Herren, og han lod en befrier fremstå blandt dem, og han frelste dem; det var Otniel, søn af Kalebs yngre bror Kenaz. **10** Herrens ånd kom over ham, og han blev dommer i Israel. Han drog i krig, og Herren gav aramæerkongen Kushan-Rishatajim i hans hånd, så han fik magten over Kushan-Rishatajim. **11** Derefter havde landet ro i fyrre år. Så døde Otniel, Kenaz’ søn.

#### Ehud

**12** Men israelitterne gjorde på ny, hvad der var ondt i Herrens øjne, og Herren gav Moabs konge Eglon magt over dem, fordi de gjorde, hvad der var ondt i Herrens øjne. **13** Han samlede ammonitterne og amalekitterne hos sig, og så drog han ud og slog israelitterne og erobrede Palmebyen. **14** Atten år var israelitterne underkastet Moabs konge Eglon. **15** Israelitterne råbte til Herren, og han lod en befrier fremstå, benjaminitten Ehud, Geras søn; han var kejthåndet.

Engang sendte israelitterne ham til Moabs konge Eglon med tribut. **16** Ehud lavede sig et tveægget sværd, en gomed langt, og spændte det om lænden på højre side under sine klæder. **17** Så bragte han tributten til moabitterkongen Eglon; Eglon var en meget fed mand. **18** Da Ehud havde afleveret tributten, fulgtes han med de folk, der havde båret den; **19** fra Pesilim ved Gilgal vendte han tilbage og lod melde: »Jeg har noget at sige dig under fire øjne, konge.« »Stilhed!« befalede kongen, og alle, der stod omkring ham, gik ud. **20** Da Ehud kom ind til ham, sad han alene i sit kølige værelse ovenpå. Ehud sagde: »Jeg har et ord fra Gud til dig.« Kongen rejste sig fra stolen, **21** og Ehud rakte sin venstre hånd ud og greb sværdet, han havde ved sin højre side, og jog det i maven på ham, **22** så skæftet gik ind sammen med klingen; og fedtet lukkede sig om klingen, for han trak ikke sværdet ud af maven på ham. **23** Så gik Ehud ud i forhallen og lukkede og låste døren til værelset efter sig. **24** Da han var gået, kom kongens folk, og da de så, at døren til værelset var låst, sagde de: »Han er nok ved at forrette sin nødtørft i det kølige kammer.« **25** De ventede længe, men da han ikke åbnede døren til værelset, hentede de nøglen og åbnede, og dér lå deres herre død på gulvet.

**26** Mens de havde stået og ventet, var Ehud sluppet bort; han fortsatte forbi Pesilim og bragte sig i sikkerhed i Se’ira. **27** Da han var nået til Efraims bjergland, stødte han i hornet, og israelitterne fulgte ham ned fra bjergene; han gik selv i spidsen. **28** »Følg mig!« sagde han til dem, »for Herren har givet jeres fjender moabitterne i jeres hånd.« De fulgte ham og afskar moabitterne fra Jordans vadesteder; ikke en eneste lod de komme over.

**29** Ved den lejlighed slog de omkring ti tusind moabitter ihjel, alle sammen kraftige og tapre mænd; ingen undslap. **30** Den dag bukkede moabitterne under for israelitterne. Derefter havde landet ro i firs år.

#### Shamgar

**31** Efter ham kom Shamgar, Anats søn, og han slog seks hundrede filistre ihjel med en oksedriverstav. Også han frelste Israel.

### Dom 4

#### Debora og Barak

**1** Da Ehud var død, gjorde israelitterne på ny, hvad der var ondt i Herrens øjne, **2** og Herren gav dem i hænderne på kana’anæerkongen Jabin, som regerede i Hasor. Hans hærfører var Sisera, som boede i Haroshet-ha-Gojim.

**3** Israelitterne råbte til Herren, for Jabin havde ni hundrede jernvogne, og han havde undertrykt israelitterne med hård hånd i tyve år.

**4** På den tid var profetinden Debora, Lappidots kone, dommer i Israel. **5** Hun sad under Deborapalmen mellem Rama og Betel i Efraims bjergland, og israelitterne kom op til hende med deres retssager. **6** Hun sendte bud efter Barak, Abinoams søn, fra Kedesh i Naftali og sagde til ham: »Dette befaler Herren, Israels Gud: Drag op på Taborbjerget, og tag ti tusind mand af naftalitterne og zebulonitterne med dig! **7** Så skal jeg trække Jabins hærfører Sisera og hans vogne og hær hen til dig ved Kishonbækken og give ham i din hånd.« **8** Barak sagde til hende: »Hvis du går med, vil jeg gå; men hvis ikke du går med, går jeg ikke.« **9** Hun svarede: »Jeg går med dig, men så får du ikke selv æren for din færd, for så giver Herren Sisera i hænderne på en kvinde.« Debora brød nu op og drog med Barak til Kedesh, **10** og Barak kaldte Zebulon og Naftali til våben i Kedesh; ti tusind mand fulgte ham, og Debora gik med.

**11** Kenitten Heber havde skilt sig ud fra kenitterne, efterkommerne af Moses’ svigerfar Hobab, og han havde slået sit telt op ved Elon-Besa’anannim i nærheden af Kedesh.

**12** Da Sisera fik melding om, at Barak, Abinoams søn, var draget op på Taborbjerget, **13** samlede han alle sine vogne, ni hundrede jernvogne, og alle de tropper, han havde, og førte dem fra Haroshet-ha-Gojim til Kishonbækken. **14** Da sagde Debora til Barak: »Bryd nu op! For det er i dag, Herren vil give Sisera i din hånd; Herren drager selv ud foran dig.« Så gik Barak straks ned fra Taborbjerget, fulgt af ti tusind mand. **15** Og Herren skabte forvirring blandt Siseras vogne og i hele hæren foran Barak, og Sisera sprang ned fra sin vogn og flygtede til fods. **16** Barak forfulgte vognene og hæren til Haroshet-ha-Gojim; og hele Siseras hær faldt for sværdet; der var ikke én tilbage.

**17** I mellemtiden var Sisera flygtet til fods til Jaels telt; Jael var kenitten Hebers kone. Der rådede nemlig fred mellem Hasors konge Jabin og kenitten Hebers hus. **18** Jael gik Sisera i møde og sagde til ham: »Kom med hjem, herre, kom med mig hjem. Vær ikke bange!« Så gik han med hende ind i teltet, og hun lagde et tæppe over ham. **19** Han sagde til hende: »Giv mig lidt vand, jeg er så tørstig.« Hun åbnede lædersækken med mælk og gav ham noget at drikke; så lagde hun tæppet over ham igen. **20** Han sagde til hende: »Stil dig i teltåbningen. Hvis der kommer nogen og spørger, om der er nogen herinde, skal du svare nej.« **21** Men Jael, Hebers kone, tog en teltpløk, og med en hammer i hånden listede hun ind til ham og drev pløkken gennem tindingen på ham, så den gik ned i jorden; for han var faldet i dyb søvn, træt som han var. Sådan døde han. **22** I det samme kom Barak, som forfulgte Sisera, forbi. Jael gik ham i møde og sagde til ham: »Kom, så skal jeg vise dig den mand, du søger.« Han gik med hende ind, og dér lå Sisera død med pløkken gennem tindingen.

**23** Sådan lod Gud den dag kana’anæerkongen Jabin bukke under for israelitterne. **24** Deres hånd lå stadig tungere på kana’anæerkongen Jabin, og til sidst fik de gjort det af med ham.

### Dom 5

#### Deboras sejrssang

**1** Den dag sang Debora og Barak, Abinoams søn:

>  **2** Israels høvdinge gjorde sig klar til kamp,  
> folket mødte villigt frem,  
> pris Herren!

>  **3** Hør, I konger, lyt I fyrster!  
> Jeg vil synge for Herren,  
> ja, lovsynge Herren,  
> Israels Gud.

>  **4** Herre, da du drog ud fra Se’ir,  
> da du skred frem fra Edoms land,  
> skælvede jorden, himlen dryppede af regn,  
> ja, skyerne dryppede af vand.  
>  **5** Bjergene rystede foran Herren,  
> Sinajs Herre,  
> foran Herren, Israels Gud.

>  **6** I Anats søn Shamgars dage,  
> i Jaels dage, lå vejene øde hen,  
> de vejfarende fulgte stier,  
> langt fra alfarvej;  
>  **7** landsbyerne lå øde hen,  
> de lå øde hen i Israel.  
> Indtil du, Debora, stod frem,  
> stod frem som en moder i Israel,  
>  **8** så man hverken skjold eller lanse  
> hos de fyrre tusind i Israel  
> – de valgte nye guder,  
> de ikke før havde kendt.

>  **9** Mit hjerte slår for Israels herskere,  
> for de frivillige i folket,  
> pris Herren!  
>  **10** I, som rider på hvide æsler,  
> I, som sidder på sadeltæpper,  
> I, som færdes på vejene, syng!  
>  **11** Hør dem, der fordeler vand ved vandingsstederne,  
> de synger om Herrens retfærdighed,  
> hans retfærdighed mod Israels landsbyer.  
> – Da drog Herrens folk ned til portene. –

>  **12** Vågn op, vågn op, Debora,  
> vågn op, vågn op, bryd ud i sang!  
> Rejs dig, Barak,  
> tag dem til fange, Abinoams søn!

>  **13** De, der var tilbage, drog ned som vældige krigere,  
> Herrens folk drog ned som helte.  
>  **14** Fra Efraim, med rod i Amalek,  
> fulgte de dig, Benjamin, med dine folk.  
> Fra Makir drog herskerne ned,  
> fra Zebulon de, der bærer herskerstav.  
>  **15** Høvdingene i Issakar sluttede op om Debora,  
> Issakar fulgte efter Barak ned på sletten.

> Ved Rubens bække  
> betænkte de sig længe.  
>  **16** Hvorfor sad du i kvægfolden  
> og lyttede til hyrdernes fløjter?  
> Ved Rubens bække  
> betænkte de sig længe.  
>  **17** Gilead blev på den anden side af Jordan.  
> Hvorfor tog Dan hyre på skibene?  
> Asher blev siddende ved havets kyst,  
> han blev ved sine vige.

>  **18** Zebulon var et folk, der satte livet på spil,  
> ligesom Naftali, på landets højdedrag.

>  **19** Kongerne kom, de kæmpede;  
> da kæmpede Kana’ans konger  
> i Ta’anak, ved Megiddos vandløb,  
> men de tog ikke sølv som bytte.  
>  **20** Fra himlen kæmpede stjernerne,  
> fra deres baner kæmpede de mod Sisera.  
>  **21** Kishonbækken rev ham bort,  
> Kishonbækken, den ældgamle bæk.  
> – Min sjæl, træd frem med styrke! –  
>  **22** Da hamrede hingstenes hove,  
> i galop, i galop løb de bort.

>  **23** Forband Meroz, sagde Herrens engel,  
> forband dog dens indbyggere!  
> De kom ikke Herren til hjælp,  
> kom ikke Herren til hjælp som helte.

>  **24** Velsignet blandt kvinder være Jael,  
> kenitten Hebers hustru,  
> velsignet blandt kvinder i telte.  
>  **25** Han bad om vand,  
> hun gav ham mælk,  
> hun bragte tykmælk  
> i en kostbar skål.  
>  **26** Hun rakte hånden ud efter en teltpløk  
> og greb en hammer med højre hånd.  
> Hun hamrede pløkken i Sisera,  
> kløvede hans hoved,  
> knuste og gennemborede hans tinding.  
>  **27** Han segnede for hendes fødder,  
> faldt og blev liggende;  
> for hendes fødder segnede han og faldt.  
> Der, hvor han segnede,  
> lå han, stendød!

>  **28** Siseras mor kigger ud ad vinduet,  
> hun råber gennem vinduesgitteret:  
> »Hvorfor kommer hans vogn dog ikke?  
> Hvor er larmen fra hans stridsvogne?«  
>  **29** Den klogeste af hendes damer svarer hende,  
> og hun bifalder hendes svar:  
>  **30** »De har nok taget bytte og deler det,  
> en pige eller to til hver,  
> bytte af farvet klæde til Sisera,  
> bytte af farvet klæde,  
> et broget klæde eller to  
> om halsen på ham, der tog bytte.«

>  **31** Sådan går alle dine fjender til grunde, Herre.  
> Men de, der elsker ham, bliver, som når solen står op i sin vælde.

Derefter havde landet ro i fyrre år.

### Dom 6

#### Gideons kaldelse til dommer

**1** Israelitterne gjorde, hvad der var ondt i Herrens øjne. Herren gav dem i midjanitternes hånd, og i syv år **2** havde midjanitterne magten over Israel. Af frygt for dem indrettede israelitterne tilflugtssteder i bjergene, huler og klippeborge. **3** Hver gang israelitterne havde sået, kom midjanitterne og amalekitterne og Østens folk og gik til angreb på dem. **4** De slog lejr på deres jord og ødelagde landets afgrøde helt til Gaza. De lod intet være tilbage at leve af i Israel, heller ikke får, okser eller æsler. **5** For de kom med deres hjorde og deres telte, så talrige som græshopper; hverken de eller deres kameler kunne tælles. De trængte ind i landet og hærgede det. **6** Israel blev helt forarmet på grund af midjanitterne, og de råbte til Herren.

**7** Da israelitterne råbte til Herren over midjanitterne, **8** sendte han en profet til dem. Han sagde til dem: »Dette siger Herren, Israels Gud: Jeg førte jer op fra Egypten, ud af trællehuset. **9** Jeg reddede jer fra egypterne og fra alle jeres undertrykkere; jeg drev dem bort foran jer og gav jer deres land. **10** Jeg sagde til jer: Jeg er Herren jeres Gud; I må ikke frygte amoritternes guder, hvis land I bor i. Men I adlød mig ikke.«

**11** Herrens engel kom og satte sig under egen i Ofra, som tilhørte abiezritten Joash. Hans søn Gideon var ved at tærske hvede i vinpersen for at have den i sikkerhed for midjanitterne. **12** Herrens engel viste sig for ham og sagde til ham: »Herren er med dig, tapre kriger!« **13** Gideon sagde til ham: »Hør mig, herre! Hvis Herren er med os, hvorfor har alt dette så ramt os? Hvor er alle de undere, som vore fædre fortalte os om, når de sagde: ›Herren førte os op fra Egypten‹? Nu har Herren forkastet os og givet os i midjanitternes magt.« **14** Så vendte Herren sig til Gideon og sagde: »Drag af sted i al din styrke, så skal du frelse Israel fra midjanitterne. Det er mig, der sender dig.« **15** Gideon sagde til ham: »Hør mig, herre! Hvordan skulle jeg kunne frelse Israel? Min slægt er den mest ubetydelige i Manasse, og jeg er den yngste i min fars hus.« **16** Men Herren sagde til ham: »Jeg vil være med dig! Du skal slå midjanitterne alle som én.« **17** Gideon sagde: »Har jeg fundet nåde for dine øjne, så giv mig et tegn på, at det er dig, der taler til mig. **18** Gå ikke herfra, før jeg kommer tilbage med en gave til dig og stiller den foran dig.« Han svarede: »Jeg bliver her, til du kommer tilbage.«

**19** Så gik Gideon hjem og tilberedte et gedekid og bagte usyrede brød af en efa mel. Kødet lagde han i en kurv, og suppen hældte han i en gryde; så bragte han det ud til ham under egen. Da han kom med det, **20** sagde Guds engel til ham: »Tag kødet og de usyrede brød, læg det på klippen dér, og hæld suppen ud over det!« Det gjorde han, **21** og Herrens engel rakte den stav frem, han havde i hånden, og rørte ved kødet og de usyrede brød med spidsen af den. Da slog ild op fra klippen og fortærede kødet og de usyrede brød; og Herrens engel forsvandt for øjnene af ham. **22** Så forstod Gideon, at det var Herrens engel, og han sagde: »Ak, Gud Herre, nu har jeg set Herrens engel ansigt til ansigt!« **23** Men Herren sagde til ham: »Fred være med dig! Vær ikke bange, du skal ikke dø!« **24** Dér byggede Gideon et alter for Herren og kaldte det »Herren er fred«. Det står den dag i dag i abiezritternes Ofra.

**25** Samme nat sagde Herren til ham: »Tag en af din fars tyre, en fuldvoksen syvårig tyr. Riv så din fars Ba’al-alter ned og hug Ashera-pælen om, som står ved siden af. **26** På toppen af denne fæstningsklippe skal du bygge et alter for Herren din Gud på den foreskrevne måde. Så skal du tage den fuldvoksne tyr og bringe den som brændoffer; Ashera-pælen, som du har hugget om, skal du bruge som brænde.«

**27** Gideon tog ti af sine trælle og gjorde, som Herren havde sagt til ham. Men af frygt for sin familie og byens mænd turde han ikke gøre det om dagen, men gjorde det om natten. **28** Da byens mænd næste morgen opdagede, at Ba’al-alteret var revet ned og Ashera-pælen, som stod ved siden af, hugget om, og at den fuldvoksne tyr var ofret på det alter, der var bygget, **29** sagde de til hinanden: »Hvem har gjort det?« De spurgte sig for og undersøgte det og fik at vide, at det var Gideon, Joashs søn, der havde gjort det. **30** Så sagde de til Joash: »Kom herud med din søn! Han skal dø, for han har revet Ba’al-alteret ned og hugget Ashera-pælen om, som stod ved siden af.« **31** Men Joash sagde til alle, der stod omkring ham: »Vil I virkelig stride for Ba’al? Vil I virkelig redde ham? Den, der strider for ham, skal lide døden, før det bliver morgen. Hvis han er en gud, vil han stride for sig selv, når hans alter er revet ned.« **32** Den dag fik Gideon navnet Jerubba’al; man sagde: »Lad Ba’al stride mod ham, som har revet hans alter ned.«

**33** Alle midjanitterne og amalekitterne og Østens folk samledes og gik over Jordan; og de slog lejr på Jizre’elsletten. **34** Da iklædte Herrens ånd sig Gideon; han stødte i hornet, og abiezritterne sluttede op bag ham. **35** Derpå sendte han bud ud i hele Manasse, og de sluttede også op bag ham. Og han sendte bud ud i Asher og Zebulon og Naftali, og de sluttede sig til dem.

**36** Gideon sagde til Gud: »Vil du frelse Israel ved mig, sådan som du har lovet? **37** Nu lægger jeg noget uld på tærskepladsen, og hvis der falder dug på ulden alene, mens der er tørt på jorden, så ved jeg, at du vil frelse Israel ved mig, sådan som du har lovet.« **38** Og sådan gik det. Da han næste morgen vred ulden, pressede han så meget dug af den, at der blev en skålfuld vand. **39** Gideon sagde til Gud: »Du må ikke blive vred på mig, når jeg taler denne ene gang endnu. Lad mig bare én gang til prøve med ulden. Lad ulden alene være tør, mens der falder dug på jorden.« **40** Og sådan gjorde Gud den nat. Kun ulden var tør, mens der var dug på jorden.

### Dom 7

#### Gideons sejr over midjanitterne

**1** Næste morgen slog Jerubba’al – den samme som Gideon – lejr ved Harod-kilden sammen med alle de folk, han havde hos sig; midjanitternes lejr lå længere mod nord, ved More-højen nede på sletten. **2** Herren sagde til Gideon: »Du har for mange folk hos dig til, at jeg vil give midjanitterne i deres hånd; Israel vil bare selv tage æren og sige: Min egen hånd har skaffet mig sejr. **3** Derfor skal du råbe til folket: Enhver, der er bange og rædselsslagen, skal vende hjem!« Sådan sorterede Gideon dem, og toogtyve tusind mand vendte hjem, mens ti tusind blev tilbage. **4** Men Herren sagde til Gideon: »Der er stadig for mange folk. Før dem ned til kilden, dér vil jeg sortere dem for dig. Den, jeg siger du skal tage med, skal gå med dig, og den, jeg siger du ikke skal tage med, må ikke gå med dig.«

**5** Så førte Gideon sine folk ned til kilden. Og Herren sagde til ham: »Alle dem, der labber vandet i sig som hunde, skal du skille ud fra alle dem, der lægger sig på knæ for at drikke.« **6** Tallet på dem, der labbede vandet i sig, var tre hundrede. Alle de andre lagde sig på knæ og drak ved at føre hånden til munden. **7** Da sagde Herren til Gideon: »Med de tre hundrede mand, som labbede vandet i sig, vil jeg give jer sejr; jeg giver midjanitterne i din hånd. Alle de andre skal gå hjem hver til sit.« **8** Og de tog den proviant, disse folk havde, tillige med deres horn. Så sendte Gideon alle israelitterne hjem hver til sit, kun de tre hundrede mand beholdt han hos sig.

Midjanitternes lejr lå nede på sletten.

**9** Samme nat sagde Herren til ham: »Ryk nu ned mod lejren. Jeg giver den i din hånd. **10** Men hvis du er bange for at rykke ned mod lejren, så gå derned sammen med din våbendrager Pura. **11** Når du hører, hvad de siger, vil du få styrke til at rykke ned mod lejren.« Så gik han med sin våbendrager Pura ned imod vagtposterne i udkanten af lejren. **12** Midjanitterne og amalekitterne og alle Østens folk lå så tæt som græshopper nede på sletten; deres kameler kunne ikke tælles, de var så talrige som sandet ved havets bred. **13** Netop som Gideon nåede derned, var der en, der var ved at fortælle en anden om en drøm, han havde haft. Han sagde: »Jeg drømte, at et bygbrød kom rullende ned mod midjanitternes lejr. Det ramte et telt, så det faldt, brødet væltede det omkuld, og dér lå teltet!« **14** Den anden svarede: »Det kan kun betyde Joashs søn israelitten Gideons sværd. Gud har givet midjanitterne og hele lejren i hans hånd.« **15** Da Gideon hørte drømmen fortalt og tydet, bøjede han sig i bøn. Så vendte han tilbage til israelitternes lejr og sagde: »Stå op! Herren har givet midjanitternes lejr i jeres hånd.«

**16** Derpå delte han de tre hundrede mand i tre afdelinger og gav dem alle sammen horn i hånden og tomme krukker med brændende fakler i. **17** Han sagde til dem: »Se på mig, og gør som jeg; når jeg kommer til udkanten af lejren, skal I gøre det samme, som jeg gør. **18** Når jeg og alle de, der er sammen med mig, støder i hornene, skal I andre også støde i jeres horn rundt om hele lejren og råbe: For Herren og for Gideon!«

**19** Ved begyndelsen af den midterste nattevagt kom Gideon og de hundrede mand, som var sammen med ham, til udkanten af lejren, netop som vagten var sat. Da stødte de i hornene og knuste krukkerne, de havde i hænderne. **20** Alle tre afdelinger stødte i hornene og slog krukkerne i stykker. I venstre hånd holdt de faklerne og i højre hånd hornene, som de stødte i. Og de råbte: »Sværdet for Herren og for Gideon!« **21** De blev stående på hver sin plads rundt om lejren, og alle i lejren gav sig til at løbe og flygtede skrigende bort. **22** Da de tre hundrede stødte i hornene, lod Herren alle i lejren rette sværdet mod hinanden, og de flygtede til Bet-ha-Shitta i retning af Serera, til bredden ved Abel-Mehola over for Tabbat.

**23** Så blev israelitterne fra Naftali, Asher og hele Manasse kaldt sammen, og de satte efter midjanitterne. **24** Og Gideon sendte bud ud i hele Efraims bjergland: »Drag ned mod midjanitterne, og afskær dem fra floden helt til Bet-Bara ved Jordan!« Alle efraimitterne blev kaldt sammen, og de afskar adgangen til floden helt til Bet-Bara ved Jordan. **25** De tog midjanitternes to høvdinge Oreb og Ze’eb til fange. Oreb dræbte de på Orebs klippe, og Ze’eb dræbte de i Ze’ebs perse, og så satte de efter midjanitterne. Hovederne af Oreb og Ze’eb bragte de til Gideon på den anden side af Jordan.

### Dom 8

**1** Efraimitterne sagde til Gideon: »Hvordan kunne du gøre det imod os? Hvorfor sendte du ikke bud efter os, da du gik i krig mod midjanitterne?« Og de gik stærkt i rette med ham. **2** Han svarede: »Hvad har jeg udrettet, som kan sammenlignes med, hvad I har udrettet? Er Efraims efterslæt ikke bedre end Abiezers vinhøst? **3** Gud gav midjanitternes høvdinge Oreb og Ze’eb i jeres hånd. Hvad har jeg formået, sammenlignet med jer?« Da han sagde dette, lagde deres vrede sig.

**4** Gideon kom til Jordan og gik over sammen med de tre hundrede mand, der var med ham; de var udmattede af at forfølge fjenden. **5** Han sagde til mændene i Sukkot: »Giv de folk, jeg har med mig, nogle brød, for de er udmattede. Jeg er på jagt efter midjanitterkongerne Zeba og Salmunna.« **6** Stormændene i Sukkot sagde: »Du har vel allerede fået fat i Zeba og Salmunna, siden vi skal give din hær mad!« **7** Gideon svarede: »Jeg skal tærske jeres krop med ørkentjørn og tidsler, når Herren har givet Zeba og Salmunna i min hånd!« **8** Derfra drog han op til Penuel og sagde det samme til dem. Mændene i Penuel svarede ham på samme måde, som mændene i Sukkot havde svaret ham. **9** Så sagde han til mændene i Penuel: »Når jeg vender hjem som sejrherre, vil jeg rive jeres fæstning ned.«

**10** Zeba og Salmunna lå i Karkor med deres hære, omkring femten tusind mand. Det var alt, hvad der var tilbage af Østens folks hær; der var faldet hundrede og tyve tusind våbenføre mænd. **11** Gideon drog op ad teltboernes vej øst for Noba og Jogbeha, og han slog hæren, som havde troet sig i sikkerhed. **12** De to midjanitterkonger Zeba og Salmunna flygtede, men han satte efter dem og tog dem til fange; og hele hæren blev grebet af rædsel.

**13** Da Gideon, Joashs søn, vendte tilbage fra krigen og kom fra Heres-passet, **14** fangede han en ung mand fra Sukkot og spurgte ham ud, og den unge mand skrev navnene på stormændene og de ældste i Sukkot op til ham; det var i alt syvoghalvfjerds. **15** Gideon gik til mændene i Sukkot og sagde: »Her er Zeba og Salmunna, som I hånede mig for, da I sagde: Du har vel allerede fået fat i Zeba og Salmunna, siden vi skal give dine udmattede mænd mad!« **16** Så greb han byens ældste, tog ørkentjørn og tidsler og tærskede mændene i Sukkot med dem. **17** Fæstningen i Penuel rev han ned, og han dræbte byens mænd.

**18** Derpå sagde han til Zeba og Salmunna: »Hvordan så de mænd ud, I dræbte ved Tabor?« De svarede: »De lignede dig. De så begge ud som kongesønner.« **19** Han sagde: »Det var mine brødre, sønner af min mor. Så sandt Herren lever: Hvis I havde ladet dem blive i live, ville jeg ikke have dræbt jer.« **20** Så sagde han til sin førstefødte søn Jeter: »Kom herhen og dræb dem!« Men Jeter trak ikke sit sværd; han turde ikke, han var jo kun en dreng. **21** Da sagde Zeba og Salmunna: »Kom selv hen og hug os ned! Mands værd, mands styrke!« Så gik Gideon hen og dræbte Zeba og Salmunna og tog de månesegl, deres kameler havde om halsen.

**22** Israelitterne sagde til Gideon: »Du skal herske over os, både du og din søn og din sønnesøn, for du har frelst os fra midjanitterne.« **23** Gideon sagde til dem: »Nej, jeg skal ikke herske over jer, og min søn heller ikke. Herren skal herske over jer.«

**24** Gideon sagde til dem: »Jeg vil bede jer alle om at give mig de næseringe, I har taget som bytte.« Fjenden havde nemlig næseringe af guld, for de var ismaelitter. **25** »Det skal du få,« sagde de, og så bredte de en kappe ud og kastede de næseringe, de havde taget som bytte, på den. **26** Guldnæseringene, som han havde bedt om, vejede sytten hundrede sekel; dertil kom måneseglene, øreringene og purpurklæderne, som midjanitterkongerne havde båret, foruden halskæderne, som deres kameler havde haft om halsen. **27** Af det lavede Gideon en efod, som han satte i sin by Ofra, og dér horede alle israelitterne med den. Den blev en snare for Gideon og hans hus.

**28** Sådan bukkede midjanitterne under for israelitterne, og de løftede ikke hovedet igen. Derefter havde landet ro i fyrre år, så længe Gideon levede.

**29** Jerubba’al, Joashs søn, drog hjem og blev der. **30** Gideon fik halvfjerds sønner, for han havde mange koner. **31** Han fik også en søn med en medhustru i Sikem; ham gav han navnet Abimelek.

**32** Gideon, Joashs søn, døde i en høj alder og blev begravet i sin far abiezritten Joashs grav i Ofra.

#### Abimeleks kongedømme i Sikem

**33** Da Gideon var død, gav israelitterne sig igen til at hore med Ba’alerne; de gjorde Ba’al-Berit til deres gud. **34** De huskede ikke Herren deres Gud, som havde reddet dem fra deres fjender på alle sider. **35** De var ikke trofaste mod Jerubba’als, Gideons, hus og gengældte ham ikke alt det gode, han havde gjort mod Israel.

### Dom 9

**1** Jerubba’als søn Abimelek gik til sine morbrødre i Sikem og bad dem og hele sin morfars slægt **2** om at spørge alle borgerne i Sikem: »Vil I helst have, at halvfjerds mænd, alle Jerubba’als sønner, skal herske over jer, eller at én mand skal gøre det?« Han mindede dem om, at han var af samme kød og blod som de. **3** Med disse ord talte morbrødrene hans sag for alle borgerne i Sikem, og de blev vundet for Abimelek; de sagde: »Han er jo vores slægtning.« **4** De gav ham halvfjerds sekel sølv fra Ba’al-Berits tempel, og for dem hvervede Abimelek nogle rå og ryggesløse mænd, som så fulgte ham. **5** Han gik hjem til sine slægtninge i Ofra og dræbte sine brødre, Jerubba’als halvfjerds sønner, på én og samme sten. Kun Jotam, Jerubba’als yngste søn, var tilbage, for han havde skjult sig.

**6** Da samledes alle Sikems borgere og alle, der var i Bet-Millo, og gik hen og udråbte Abimelek til konge ved Stenstøtte-egen i Sikem. **7** Da Jotam fik det at vide, gik han op og stillede sig på toppen af Garizims bjerg og råbte med høj røst:

> Hør på mig, Sikems borgere,  
> og må Gud høre på jer!  
>  **8** Engang ville træerne  
> salve en konge over sig.  
> De sagde til oliventræet:  
> Du skal være konge over os!  
>  **9** Men oliventræet sagde til dem:  
> Skulle jeg give afkald på min fede olie,  
> som guder og mennesker æres med,  
> og give mig til at knejse over træerne?  
>  **10** Så sagde træerne til figentræet:  
> Kom, du skal være konge over os!  
>  **11** Men figentræet sagde til dem:  
> Skulle jeg give afkald  
> på min søde og dejlige frugt  
> og give mig til at knejse over træerne?  
>  **12** Så sagde træerne til vinstokken:  
> Kom, du skal være konge over os!  
>  **13** Men vinstokken sagde til dem:  
> Skulle jeg give afkald på min vin,  
> som glæder guder og mennesker,  
> og give mig til at knejse over træerne?  
>  **14** Så sagde alle træerne til tjørnebusken:  
> Kom, du skal være konge over os!  
>  **15** Og tjørnebusken sagde til træerne:  
> Er det jeres oprigtige mening  
> at salve mig til konge over jer,  
> så kom og søg tilflugt i min skygge!  
> Ellers skal ild slå ud fra tjørnebusken  
> og fortære Libanons cedre.

**16** Var det i trofasthed og oprigtighed, at I gjorde Abimelek til konge? Var det godhed, I viste Jerubba’al og hans hus? Gengældte I ham, hvad han gjorde? **17** Han kæmpede for jer og satte livet på spil for at redde jer fra midjanitterne. **18** Men I har i dag rejst jer mod min fars hus og dræbt hans halvfjerds sønner på én og samme sten og udråbt Abimelek, hans trælkvindes søn, til konge over borgerne i Sikem, fordi han er jeres slægtning. **19** Var det trofasthed og oprigtighed, I viste Jerubba’al og hans hus i dag, så glæd jer over Abimelek, og gid han også må glæde sig over jer! **20** Men ellers skal ild slå ud fra Abimelek og fortære borgerne i Sikem og Bet-Millo, og ild slå ud fra borgerne i Sikem og fra Bet-Millo og fortære Abimelek!

**21** Derpå tog Jotam flugten bort fra sin bror Abimelek. Han kom til Be’er, og dér slog han sig ned.

**22** Da Abimelek havde hersket over Israel i tre år, **23** sendte Gud en ond ånd, der satte splid mellem borgerne i Sikem og Abimelek, så de faldt fra ham. **24** Det skete, for at voldshandlingen mod Jerubba’als halvfjerds sønner kunne blive hævnet og deres blod komme over deres bror Abimelek, som havde dræbt dem, og over borgerne i Sikem, som havde opmuntret Abimelek til at dræbe sine brødre. **25** Borgerne i Sikem lagde baghold på bjergtoppene, og de udplyndrede alle, som kom forbi på vejen. Det fik Abimelek at vide.

**26** Ga’al, Ebeds søn, kom med sine brødre og tog ophold i Sikem, og borgerne i Sikem fik tillid til ham. **27** De gik ud i vingårdene og høstede druer og pressede dem og holdt fest. Så gik de ind i deres guds tempel, spiste og drak og gav sig til at forbande Abimelek. **28** Ga’al, Ebeds søn sagde: »Hvem er Abimelek, og hvem er sikemitterne, siden vi skal underkaste os ham? Er han ikke Jerubba’als søn, og er Zebul ikke hans byfoged? Nej, underkast jer Sikems far Hamors mænd! Hvorfor skal vi underkaste os Abimelek? **29** Hvis jeg kunne få dette folk med mig, skulle jeg snart få Abimelek fjernet. Så ville jeg sige til ham: Forstærk din hær, og ryk ud!«

**30** Da Zebul, byens kommandant, hørte, hvad Ga’al, Ebeds søn, havde sagt, blev han vred **31** og sendte hemmeligt bud til Abimelek med den besked: »Ga’al, Ebeds søn, og hans brødre er kommet til Sikem. De hidser byen op imod dig. **32** Derfor skal du bryde op ved nattetide med dine folk og lægge dig i baghold ude på marken. **33** I morgen tidlig, når solen står op, skal du overfalde byen. Så vil Ga’al rykke ud imod dig med sine folk, og du kan gøre med ham, hvad du vil.« **34** Abimelek og alle hans folk brød så op ved nattetide og lagde sig i baghold i fire afdelinger uden for Sikem. **35** Ga’al, Ebeds søn, var kommet ud og havde taget opstilling ved indgangen til byporten, da Abimelek og hans folk rykkede ud fra bagholdet. **36** Da Ga’al fik øje på dem, sagde han til Zebul: »Se, der kommer nogle folk ned fra bjergtoppene.« Zebul sagde til ham: »Det er bjergenes skygger, du kan se. De ligner mænd.« **37** Men Ga’al blev ved; han sagde: »Se, der kommer nogle folk ned fra Jordens Navle, og en anden gruppe kommer ad vejen fra Spådoms-egen.« **38** Da sagde Zebul til ham: »Hvor er nu dine store ord? Det var dig, der sagde: Hvem er Abimelek, siden vi skal underkaste os ham? Dér har du de folk, du hånede. Ryk nu ud og kæmp mod dem!« **39** Så rykkede Ga’al ud i spidsen for borgerne i Sikem og gik til angreb på Abimelek. **40** Men Abimelek slog ham tilbage, og der lå mange dræbte helt hen til byporten. **41** Abimelek tog ophold i Aruma, og Zebul jog Ga’al og hans brødre bort fra Sikem.

**42** Næste dag gik folkene ud på marken. Da Abimelek fik det at vide, **43** tog han sine folk, delte dem i tre afdelinger og lagde et baghold ude på marken. Da han så, at folkene gik ud fra byen, overfaldt han dem og dræbte dem. **44** Abimelek og den afdeling, som var med ham, trængte frem og tog opstilling ved indgangen til byporten, mens de to andre afdelinger overfaldt alle dem, som var ude på marken, og dræbte dem. **45** Efter at Abimelek havde angrebet byen hele dagen, indtog han den og dræbte dens indbyggere. Han rev byen ned og strøede salt på den.

**46** Da folkene i Sikems fæstning hørte det, gik de alle ned i El-Berits tempelhal. **47** Så snart Abimelek fik at vide, at alle folkene fra Sikems fæstning var samlet, **48** gik han op på Salmonbjerget sammen med alle sine folk. Abimelek tog en økse i hånden, huggede grene af træerne og tog dem op på skulderen. Han sagde til sine folk: »Skynd jer at gøre det samme, som I har set mig gøre.« **49** Så huggede alle folkene grene af og fulgte efter Abimelek. De lagde grenene op over hallen og brændte den af over hovederne på dem, der var derinde. På den måde døde alle folkene i Sikems fæstning, omkring tusind mænd og kvinder.

**50** Derpå drog Abimelek mod Tebes, og han belejrede byen og indtog den. **51** Midt i byen var der et fæstningstårn, og alle mændene og kvinderne og alle byens borgere flygtede derhen; de lukkede efter sig og gik op på taget af tårnet. **52** Abimelek nåede frem til tårnet og gik til angreb på det; men da han nærmede sig indgangen til tårnet for at sætte ild på det, **53** smed en kvinde en kværnsten ned i hovedet på ham og knuste hans hjerneskal. **54** Han kaldte hurtigt på sin våbendrager og sagde til ham: »Træk dit sværd, og giv mig dødsstødet, så ikke man skal sige, at en kvinde har dræbt mig!« Og hans våbendrager huggede ham ned, så han døde. **55** Da israelitterne så, at Abimelek var død, vendte de hjem.

**56** Den ondskab, Abimelek havde øvet mod sin far ved at dræbe sine halvfjerds brødre, **57** og al sikemitternes ondskab lod Gud på den måde ramme dem selv. Således kom Jerubba’als søn Jotams forbandelse over dem.

### Dom 10

#### Tola og Jair

**1** Efter Abimelek fremstod Tola som Israels befrier; han var fra Issakars stamme og søn af Puvva, sønnesøn af Dodo. Han boede i Shamir i Efraims bjergland. **2** Han var dommer i Israel i treogtyve år. Han døde og blev begravet i Shamir.

**3** Efter ham fremstod gileaditten Jair. Han var dommer i Israel i toogtyve år. **4** Han havde tredive sønner; de red på tredive æsler og havde tredive byer, som den dag i dag kaldes Jairs teltbyer; de ligger i Gilead. **5** Jair døde og blev begravet i Kamon.

#### Ammonitterne undertrykker Israel

**6** Men israelitterne gjorde på ny, hvad der var ondt i Herrens øjne. De dyrkede Ba’alerne og Astarterne og Arams, Sidons, Moabs, ammonitternes og filistrenes guder. De svigtede Herren og dyrkede ham ikke. **7** Da flammede Herrens vrede op mod Israel; han gav dem i hænderne på filistrene og på ammonitterne, **8** som det år knuste israelitterne. I atten år undertrykte de alle de israelitter, som boede øst for Jordan i amoritternes land i Gilead. **9** Ammonitterne satte også over Jordan og gik til angreb på Juda og Benjamin og på Efraims hus. Og Israel kom i stor nød.

**10** Da råbte israelitterne til Herren og sagde: »Vi har syndet mod dig, for vi har svigtet vor Gud og dyrket Ba’alerne.« **11** Men Herren sagde til israelitterne: »Blev I ikke undertrykt af egypterne, amoritterne, ammonitterne, filistrene, **12** sidonierne, amalekitterne og midjanitterne? I råbte til mig, og jeg frelste jer fra dem. **13** Men I svigtede mig og dyrkede andre guder. Derfor vil jeg ikke frelse jer mere. **14** Gå hen og råb til de guder, I har valgt! De kan frelse jer, nu I er i nød.« **15** Da sagde israelitterne til Herren: »Vi har syndet. Gør med os, hvad du vil, blot du redder os nu.« **16** Så fjernede de de fremmede guder og dyrkede Herren. Da kunne han ikke længere bære, at Israel led nød.

**17** Ammonitterne blev kaldt sammen og slog lejr i Gilead, og israelitterne samledes og slog lejr i Mispa. **18** Folket, Gileads høvdinge, sagde til hinanden: »Hvor er den mand, som vil åbne kampen mod ammonitterne? Han skal være overhoved for alle indbyggerne i Gilead.«

### Dom 11

#### Jeftas sejr over ammonitterne

**1** Gileaditten Jefta var en erfaren kriger. Han var søn af en skøge, og hans far hed Gilead. **2** Men Gilead fik også sønner med sin kone, og da de blev voksne, jog de Jefta bort. De sagde til ham: »Du skal ikke have del i arven fra vores fars slægt, for du er søn af en fremmed kvinde.« **3** Så flygtede Jefta bort fra sine brødre og slog sig ned i landet Tob, og nogle ryggesløse mænd samledes om ham og fulgte ham.

**4** Nogen tid efter angreb ammonitterne Israel. **5** Da ammonitterne angreb Israel, drog Gileads ældste af sted for at hente Jefta fra landet Tob. **6** De sagde til ham: »Kom, du skal være vores anfører, så vi kan tage kampen op med ammonitterne.« **7** Jefta sagde til dem: »Var det ikke jer, der hadede mig og jog mig bort fra min fars hus? Hvorfor kommer I så til mig, nu da I er i nød?« **8** Gileads ældste svarede: »Det er jo derfor, vi henvender os til dig. Gå nu med os, og tag kampen op med ammonitterne. Så gør vi dig til overhoved for alle Gileads indbyggere.« **9** Jefta sagde til dem: »Hvis I henter mig tilbage, for at jeg skal tage kampen op med ammonitterne, og Herren giver dem i min magt, så vil jeg være jeres overhoved.« **10** Gileads ældste sagde til Jefta: »Herren skal være vidne mellem os på, at vi gør, som du har sagt!« **11** Så gik Jefta med Gileads ældste, og folket gjorde ham til overhoved og anfører. Og Jefta gentog alle sine ord for Herrens ansigt i Mispa.

**12** Jefta sendte bud til ammonitterkongen og sagde: »Hvad er der os imellem, siden du går til angreb på mit land?« **13** Ammonitterkongen sagde til Jeftas sendebud: »Israelitterne tog mit land mellem Arnon og Jabbok helt til Jordan, dengang de drog op fra Egypten. Giv mig det nu godvilligt tilbage!« **14** Jefta sendte igen bud til ammonitterkongen **15** med den besked: »Dette siger Jefta: Israelitterne har ikke taget land fra moabitterne eller ammonitterne. **16** De drog op fra Egypten og gik gennem ørkenen til Sivhavet, og da de kom til Kadesh, **17** sendte de bud til Edoms konge og sagde: Lad os drage gennem dit land. Men Edoms konge ville ikke høre på dem. De sendte også bud til Moabs konge, men han ville heller ikke høre på dem. Så blev israelitterne boende i Kadesh. **18** Da de senere drog gennem ørkenen, gik de uden om Edom og Moab. De kom til egnen øst for Moab og slog lejr på den anden side af Arnon; de kom ikke ind på Moabs område, for Arnon er grænsen til Moab. **19** Så sendte israelitterne bud til amoritterkongen Sihon i Heshbon og sagde til ham: Lad os drage gennem dit land og komme hen, hvor vi skal. **20** Men Sihon stolede ikke på israelitterne og lod dem ikke drage gennem sit område. Han samlede hele sin hær, og de slog lejr i Jasa og angreb israelitterne. **21** Men Herren, Israels Gud, gav Sihon og hele hans hær i israelitternes magt; de slog dem og erobrede hele det land, amoritterne boede i. **22** De erobrede hele amoritternes område fra Arnon til Jabbok og fra Ørkenen til Jordan. **23** Herren, Israels Gud, drev amoritterne bort foran sit folk Israel, og nu vil du tage deres land i besiddelse! **24** Er det ikke sådan, at når Kemosh, din gud, fordriver nogen, så tager du deres land i besiddelse, og hver gang Herren, vor Gud, driver nogen bort foran os, så tager vi deres land i besiddelse? **25** Er du måske bedre end Moabs konge Balak, Sippors søn? Lå han i strid med israelitterne eller gik til angreb på dem? **26** I tre hundrede år har israelitterne boet i Heshbon med tilhørende småbyer, i Aro’er med tilhørende småbyer og i alle de byer, der ligger på Arnons bredder. Hvorfor har I ikke bemægtiget jer dem i al den tid? **27** Det er ikke mig, der har forbrudt mig mod dig, men du har handlet ondt mod mig ved at gå til angreb på mig. Herren, dommeren, skal i dag dømme israelitter og ammonitter imellem!« **28** Men ammonitterkongen ville ikke høre på de ord, sendebudene overbragte fra Jefta.

**29** Da kom Herrens ånd over Jefta, og han drog gennem Gilead og Manasse og videre til Mispe i Gilead, og fra Mispe i Gilead drog han mod ammonitterne. **30** Jefta aflagde det løfte til Herren: »Hvis du giver ammonitterne i min hånd, **31** skal den første, der går ud af døren til mit hus og kommer mig i møde, når jeg vender hjem fra ammonitterne som sejrherre, tilhøre Herren; ham vil jeg ofre som brændoffer.«

**32** Så drog Jefta ud til kamp mod ammonitterne. Og Herren gav dem i hans hånd. **33** Han tilføjede dem et stort nederlag og slog dem fra Aro’er helt til Minnit og til Abel-Keramim, tyve byer. Sådan bukkede ammonitterne under for israelitterne.

**34** Da Jefta kom hjem til sit hus i Mispa, var det hans datter, der kom ham i møde, dansende til paukens lyd. Hun var hans eneste barn, han havde ellers ingen sønner eller døtre. **35** Da han fik øje på hende, flængede han sine klæder og sagde: »Ak, min datter! Du knuser mig, du styrter mig i ulykke. Jeg har aflagt et løfte til Herren, og jeg kan ikke tage mine ord i mig igen.« **36** Hun sagde til ham: »Har du aflagt et løfte til Herren, far, så gør med mig, som du har lovet, nu da Herren har givet dig hævn over dine fjender, ammonitterne.« **37** Og hun sagde: »Én ting beder jeg dig om: Giv mig en frist på to måneder, så jeg kan gå op i bjergene sammen med mine veninder og græde over, at jeg skal dø som jomfru.« **38** Han sagde: »Gå du blot!« og han lod hende være væk i to måneder. Hun gik ud i bjergene sammen med sine veninder og græd over, at hun skulle dø som jomfru. **39** Da de to måneder var gået, vendte hun hjem til sin far, og han gjorde med hende, som han havde givet løfte om. Hun havde aldrig været sammen med en mand.

Det blev skik i Israel, **40** at israelitiske kvinder fire dage hvert år går ud og synger klagesange over gileaditten Jeftas datter.

### Dom 12

**1** Efraimitterne blev kaldt sammen og gik over Jordan til Safon. De sagde til Jefta: »Hvorfor gik du i krig mod ammonitterne uden at opfordre os til at gå med? Vi brænder huset af over hovedet på dig!« **2** Jefta sagde til dem: »Jeg og mine folk lå i hård strid med ammonitterne. Jeg bad jer om hjælp, men I kom mig ikke til hjælp mod dem. **3** Da jeg så, at I ikke ville hjælpe mig, satte jeg livet på spil og drog ud mod ammonitterne; og Herren gav dem i min hånd. Hvorfor går I nu til angreb på mig?«

**4** Så samlede Jefta alle Gileads mænd og angreb efraimitterne. Gileads mænd slog efraimitterne, fordi de havde sagt: »I er flygtet fra Efraim!« – Gileaditterne, som før havde boet blandt efraimitterne, boede nu blandt manassitterne. – **5** Gileaditterne afskar efraimitterne fra Jordans vadesteder, og hver gang en af flygtningene fra Efraim sagde: »Lad mig komme over,« spurgte Gileads mænd ham: »Er du efraimit?« Svarede han nej, **6** sagde de til ham: »Sig shibbolet!« Hvis han så sagde sibbolet, fordi han ikke kunne udtale ordet rigtigt, greb de ham og huggede hovedet af ham ved Jordans vadesteder. Ved den lejlighed faldt der toogfyrre tusind efraimitter.

**7** Jefta var dommer i Israel i seks år. Gileaditten Jefta døde og blev begravet i sin by i Gilead.

#### Ibsan, Elon og Abdon

**8** Efter ham var Ibsan fra Betlehem dommer i Israel. **9** Han havde tredive sønner. Han bortgiftede tredive døtre uden for slægten og hentede tredive svigerdøtre hjem til sine sønner. Han var dommer i Israel i syv år. **10** Ibsan døde og blev begravet i Betlehem.

**11** Efter ham var zebulonitten Elon dommer i Israel. Han var dommer i Israel i ti år. **12** Zebulonitten Elon døde og blev begravet i Ajjalon i Zebulon.

**13** Efter ham var Abdon, Hillels søn fra Pir’aton, dommer i Israel. **14** Han havde fyrre sønner og tredive sønnesønner; de red på halvfjerds æsler. Han var dommer i Israel i otte år. **15** Abdon, Hillels søn fra Pir’aton, døde og blev begravet i Pir’aton i Efraim på amalekitterbjerget.

### Dom 13

#### Samsons fødsel

**1** Israelitterne gjorde på ny, hvad der var ondt i Herrens øjne, og Herren gav dem i filistrenes hånd i fyrre år.

**2** I Sor’a boede der en mand af danitternes slægt; han hed Manoa. Hans kone var ufrugtbar og havde ingen børn. **3** Men Herrens engel viste sig for kvinden og sagde til hende: »Du er ufrugtbar og har ikke fået børn; men du skal blive med barn og føde en søn. **4** Tag dig i agt for at drikke vin eller øl, og spis ikke noget, der er urent. **5** For du skal blive med barn og føde en søn. Der må aldrig komme en ragekniv på hans hoved; for drengen skal være Guds nasiræer lige fra moders liv. Han skal gøre de første skridt til at frelse Israel fra filistrene.« **6** Kvinden gik til sin mand og sagde til ham: »Der kom en gudsmand til mig. Han så ud som en Guds engel, han var meget frygtindgydende. Jeg spurgte ham ikke, hvor han var fra, og han fortalte mig ikke, hvad han hed. **7** Han sagde til mig: Du skal blive med barn og føde en søn. Nu må du ikke drikke vin eller øl, du må ikke spise noget, der er urent, for drengen skal være Guds nasiræer fra moders liv til sin dødsdag.«

**8** Da bad Manoa til Herren og sagde: »Hør mig, Herre! Lad den gudsmand, du sendte, komme til os igen, så han kan fortælle os, hvordan vi skal bære os ad med den dreng, der skal fødes.« **9** Gud bønhørte Manoa, og Guds engel kom igen til kvinden; hun opholdt sig ude på marken, og hendes mand Manoa var ikke hos hende. **10** Hun skyndte sig hen og fortalte det til sin mand. »Nu har den mand, som kom til mig forleden dag, vist sig for mig,« sagde hun. **11** Manoa fulgte straks med sin kone, og da han kom hen til manden, sagde han til ham: »Er du den mand, som talte til min kone?« Han svarede ja, **12** og Manoa spurgte: »Når nu dine ord går i opfyldelse, hvad skal der så ske med drengen, og hvordan skal vi bære os ad med ham?« **13** Herrens engel svarede Manoa: »Din kone skal tage sig i agt for alt det, jeg talte til hende om. **14** Hun må ikke spise noget, der kommer fra en vinstok, hun må ikke drikke vin eller øl, hun må ikke spise noget, der er urent. Hun skal holde alt det, jeg har befalet hende.« **15** Manoa sagde til Herrens engel: »Kan vi ikke overtale dig til at blive her, så vil vi tilberede et gedekid til dig.« **16** Men Herrens engel sagde til Manoa: »Selv om du fik mig overtalt, ville jeg ikke spise din mad. Men hvis du vil bringe et brændoffer, så skal du ofre det til Herren.« – Manoa vidste ikke, at det var Herrens engel. – **17** Manoa sagde til Herrens engel: »Hvad er dit navn? For vi vil vise dig ære, når dine ord går i opfyldelse.« **18** Herrens engel sagde: »Hvorfor spørger du om mit navn? Mit navn er underfuldt.«

**19** Så tog Manoa gedekiddet og afgrødeofferet og ofrede det på klippen til Herren, som handler underfuldt. Mens Manoa og hans kone så på det, **20** slog flammen op fra alteret. Herrens engel steg op til himlen i flammen, mens Manoa og hans kone så på det, og de kastede sig til jorden; **21** Herrens engel viste sig ikke mere for Manoa og hans kone. Da forstod Manoa, at det var Herrens engel, **22** og han sagde til sin kone: »Nu skal vi dø, for vi har set Gud!« **23** Men hans kone sagde til ham: »Hvis Herren havde besluttet, at vi skulle dø, ville han ikke have taget imod vores brændoffer og afgrødeoffer eller ladet os se og høre alt dette.«

**24** Kvinden fødte en søn, og hun kaldte ham Samson. Drengen voksede op, og Herren velsignede ham. **25** Og Herrens ånd begyndte at virke i ham i Dans lejr mellem Sor’a og Eshtaol.

### Dom 14

#### Samsons ægteskab med en filisterkvinde

**1** Engang gik Samson ned til Timna. Der så han en filisterkvinde. **2** Da han kom hjem, fortalte han det til sin far og mor. Han sagde: »Jeg har set en filisterkvinde i Timna. Lad mig få hende til kone!« **3** Hans far og mor sagde til ham: »Findes der ingen kvinder blandt dine landsmænd og i hele vort folk, siden du vil gå hen og gifte dig med en af de uomskårne filistres kvinder?« Men Samson sagde til sin far: »Lad mig få hende til kone, for hende synes jeg om.« **4** Hans far og mor vidste ikke, at det kom fra Herren, og at han søgte anledning til strid med filistrene. På den tid herskede filistrene over Israel.

**5** Så gik Samson og hans far og mor ned til Timna. Da de nåede til Timnas vingårde, kom en brølende løve imod ham. **6** Da greb Herrens ånd ham, og han rev løven midt over med de bare næver, som om det var et kid. Men han fortalte ikke sin far og mor, hvad han havde gjort. **7** Han gik ned og friede til kvinden, for hende syntes han om.

**8** Da han nogen tid efter vendte tilbage for at gifte sig med hende, drejede han af for at se løvens ådsel, og da viste det sig, at der var en bisværm og honning i løvens døde krop. **9** Han skrabede honningen ud i sine hænder og spiste af den, mens han gik videre. Da han kom tilbage til sin far og mor, gav han også dem noget, og de spiste det. Men han fortalte dem ikke, at han havde skrabet honningen ud af løvens døde krop.

**10** Hans far gik ned til kvinden, og Samson holdt et gilde dér, for sådan plejede de unge mænd at gøre. **11** Da folkene så ham, udvalgte de tredive brudesvende til at ledsage ham. **12** Samson sagde til dem: »Nu vil jeg stille jer en gåde. Hvis I kan gætte den og give mig løsningen på den i løbet af de syv dage, gildet varer, vil jeg give jer tredive linnedkjortler og tredive sæt festklæder. **13** Men hvis ikke I kan løse den, skal I give mig tredive linnedkjortler og tredive sæt festklæder.« De sagde til ham: »Kom med gåden; lad os høre den!« **14** Og han sagde til dem:

> »Fra æderen kom æde,  
> fra den stærke noget sødt.«

Men efter tre dage havde de ikke løst gåden. **15** Den fjerde dag sagde de til Samsons brud: »Du skal lokke din mand til at give os løsningen på gåden! Ellers brænder vi dig og din familie inde. Er det for at bringe os til tiggerstaven, I har indbudt os?« **16** Og Samsons brud plagede ham med sin gråd. »Du hader mig bare,« sagde hun, »du elsker mig ikke. Du har stillet mine landsmænd en gåde uden at give mig løsningen.« Han sagde til hende: »Jeg har ikke engang givet den til min far og mor, skulle jeg så give den til dig?« **17** I de syv dage, de holdt gilde, plagede hun ham med sin gråd, og den syvende dag gav han hende løsningen på gåden, fordi hun blev ved at plage ham; og hun gav den videre til sine landsmænd. **18** Den syvende dag, før solen gik ned, sagde byens mænd til ham:

> »Hvad er sødere end honning,  
> hvad er stærkere end løven?«

Han svarede:

> »Hvis ikke I havde pløjet med min kvie,  
> havde I ikke gættet min gåde.«

**19** Da greb Herrens ånd ham, og han gik ned til Ashkalon og slog tredive mænd ihjel. Han tog deres tøj og gav klæderne til dem, der havde løst gåden. I vrede gik han op til sin fars hus. **20** Men Samsons kone blev givet til den brudesvend, der havde været hans brudefører.

### Dom 15

#### Samson hævner sig på filistrene

**1** Nogen tid efter ville Samson besøge sin kone en dag i hvedehøsten; han havde et gedekid med. Han sagde: »Lad mig gå ind i kammeret til min kone.« Hendes far gav ham ikke lov til det, **2** men sagde: »Jeg troede bestemt, at du havde vraget hende, så jeg gav hende til din brudefører. Men hendes lillesøster er smukkere end hun. Hende kan du få i stedet for.« **3** Samson sagde til dem: »Denne gang er jeg uden skyld over for filistrene, når jeg bringer en ulykke over dem.«

**4** Så gik Samson ud og fangede tre hundrede ræve og bandt halerne sammen på dem to og to. Så tog han nogle fakler og anbragte en fakkel i hvert par haler. **5** Derefter tændte han faklerne og slap rævene løs i filistrenes kornmarker; på den måde satte han ild på både kornstakkene og det uhøstede korn og på vingårdene og olivenlundene. **6** Da filistrene spurgte, hvem der havde gjort det, lød svaret: »Det har Samson, timnittens svigersøn, fordi timnitten har taget hans kone og givet hende til hans brudefører.« Så gik filistrene hen og brændte hende og hendes far inde. **7** Samson sagde til dem: »Når I bærer jer sådan ad, er der intet, der kan standse mig, før jeg har hævnet mig på jer.« **8** Så slog han dem fuldstændig sønder og sammen. Derefter gik han ned til klippekløften ved Etam, og dér blev han.

**9** Filistrene drog op og slog lejr i Juda, og de spredte sig ud over egnen omkring Lehi. **10** Da judæerne spurgte, hvorfor de var draget op imod dem, svarede de: »Vi er draget op for at binde Samson og gøre det samme mod ham, som han har gjort mod os.« **11** Så gik tre tusind mænd fra Juda ned til klippekløften ved Etam, og de sagde til Samson: »Er du ikke klar over, at filistrene har magten over os? Hvad er det dog, du har gjort mod os?« Han svarede: »Jeg har gjort det samme mod dem, som de har gjort mod mig.« **12** De sagde til ham: »Vi er kommet for at binde dig og overgive dig til filistrene.« Samson sagde: »Sværg på, at I ikke vil slå mig ihjel.« **13** De sagde til ham: »Nej, nej, vi vil kun binde dig og overgive dig til dem. Vi vil bestemt ikke dræbe dig.« Så bandt de ham med to nye reb og førte ham op fra klippekløften. **14** Men da han var kommet til Lehi og filistrene mødte ham med jubelråb, greb Herrens ånd ham, og rebene om hans arme blev som hørsnor, der er svedet af ild, og båndene gled af hans hænder. **15** Han opdagede en frisk æselkæbe og rakte hånden ud efter den, tog den og dræbte tusind mand med den. **16** Han sagde:

> »Med en æselkæbe  
> har jeg banket dem sønder og sammen,  
> med en æselkæbe  
> har jeg dræbt tusind mand.«

**17** Da han havde sagt det, kastede han kæben fra sig. Derfor kaldte man det sted Ramat-Lehi.

**18** Han var blevet meget tørstig, og han råbte til Herren: »Du har ladet din tjener vinde denne store sejr; skal jeg så dø af tørst og falde i hænderne på de uomskårne?« **19** Da kløvede Gud den hulning, der er i Lehi, så der strømmede vand ud derfra. Han drak og kom til kræfter igen. Derfor kaldte man den En-ha-Kore. Den findes i Lehi den dag i dag.

**20** Samson var dommer i Israel i filistrenes dage i tyve år.

### Dom 16

**1** Engang gik Samson til Gaza. Der så han en skøge, og han gik ind til hende. **2** Da gazitterne fik at vide, at Samson var kommet, omringede de stedet, og hele natten lå de på lur efter ham ved byporten. De lå stille natten igennem, idet de tænkte: »Så snart det bliver lyst, vil vi slå ham ihjel.« **3** Samson blev liggende til midnat. Så stod han op og greb fat i portfløjene og de to dørstolper, rykkede dem op sammen med portslåen, tog dem på sine skuldre og bar dem op på toppen af bjerget ved Hebron.

#### Samson og Dalila

**4** Senere blev han forelsket i en kvinde, der boede i Sorekdalen. Hun hed Dalila. **5** Filisterfyrsterne kom op til hende og sagde: »Du skal lokke ham til at røbe, hvor han har sine vældige kræfter fra, og hvordan vi kan få magten over ham, så vi kan binde ham og uskadeliggøre ham. Så vil vi hver give dig elleve hundrede sekel sølv.«

**6** Dalila sagde til Samson: »Fortæl mig, hvor du har dine vældige kræfter fra, og hvordan man kan binde dig og uskadeliggøre dig.« **7** Samson svarede: »Hvis man binder mig med syv friske sener, som endnu ikke er tørre, bliver jeg svag som ethvert andet menneske.« **8** Så bragte filisterfyrsterne hende syv friske sener, som endnu ikke var tørre, og dem bandt hun ham med. **9** Samtidig lå der folk på lur i kammeret hos hende. Så sagde hun til ham: »Filistrene er over dig, Samson!« Men han sprængte senerne, som om det var snore af blår, der var kommet for nær til ild, og hvor han havde sine kræfter fra, fik ingen at vide.

**10** Dalila sagde til Samson: »Du har jo narret mig og løjet for mig. Fortæl mig nu, hvordan man kan binde dig.« **11** Han svarede: »Hvis man binder mig stramt med nye reb, som aldrig før har været brugt, bliver jeg svag som ethvert andet menneske.« **12** Så tog Dalila nogle nye reb og bandt ham, og hun sagde til ham: »Filistrene er over dig, Samson!« Samtidig lå der folk på lur i kammeret. Men han sprængte rebene om sine arme, som om det var tråd.

**13** Dalila sagde til Samson: »Du narrer mig stadigvæk og lyver for mig. Fortæl mig nu, hvordan man kan binde dig.« Han svarede: »Hvis du væver mine syv hårfletninger sammen med trenden og fæstner dem til væggen med pløkken, bliver jeg svag som ethvert andet menneske.« **14** Så dyssede hun ham i søvn og vævede hans syv hårfletninger sammen med trenden og fæstnede dem til væggen med pløkken, og så sagde hun til ham: »Filistrene er over dig, Samson!« Han vågnede og rev både pløkken og trenden ud. **15** Hun sagde til ham: »Hvordan kan du sige, at du elsker mig, når du ikke har tillid til mig. Nu har du narret mig tre gange og ikke fortalt mig, hvor du har dine vældige kræfter fra.« **16** Sådan pinte og plagede hun ham hver dag med sine ord, så han til sidst blev dødtræt **17** og fortalte hende sandheden: »Der er aldrig kommet en ragekniv på mit hoved, for jeg har lige fra moders liv været en Guds nasiræer,« sagde han. »Hvis mit hår bliver skåret af, mister jeg mine kræfter og bliver svag som ethvert andet menneske.« **18** Dalila var nu klar over, at han havde fortalt hende sandheden, og hun sendte bud efter filisterfyrsterne og sagde: »Kom, for denne gang har han fortalt mig sandheden.« Filisterfyrsterne kom op til hende, og de havde pengene med. **19** Hun dyssede ham i søvn i sit skød, og hun tilkaldte en mand, som skar hans syv hårfletninger af. Fra da af var han uskadeliggjort og havde mistet sine kræfter. **20** Så sagde hun: »Filistrene er over dig, Samson!« Han vågnede og tænkte: »Jeg skal nok slippe fra det og ryste mig fri ligesom de andre gange.« Han vidste nemlig ikke, at Herren havde forladt ham. **21** Men filistrene greb ham og stak øjnene ud på ham og førte ham ned til Gaza, hvor de lagde ham i lænker, og i fængslet blev han sat til at dreje kværnen. **22** Men hans hår, der var blevet skåret af, begyndte at vokse ud igen.

#### Samsons død

**23** Filisterfyrsterne samledes for at holde en stor offerfest for deres gud Dagon. De sagde:

> »Vor gud har givet  
> vor fjende Samson i vor hånd!«

**25** Da de var kommet i stemning, sagde de: »Hent Samson, så vi kan have lidt morskab af ham.« Så hentede de ham fra fængslet, og de morede sig over ham. De stillede ham op mellem søjlerne, **24** og da folket så ham, lovpriste de deres gud og sagde:

> »Vor gud har givet  
> vor fjende i vor hånd,  
> ham som hærgede vort land  
> og dræbte mange af os.«

**26** Samson sagde til drengen, der førte ham ved hånden: »Slip mig, og lad mig røre ved søjlerne, som bærer taget, så jeg kan læne mig til dem.« **27** Huset var fuldt af mænd og kvinder, alle filisterfyrsterne var der, og på taget var der omkring tre tusind mænd og kvinder, som så på, at de morede sig over Samson. **28** Da råbte Samson til Herren: »Gud Herre! Husk på mig, og giv mig min styrke igen blot denne ene gang, Gud, så jeg kan hævne mig på filistrene for et af mine to øjne.« **29** Samson satte hænderne mod de to søjler i midten, som bar taget, og stemmede imod den ene med sin højre hånd og imod den anden med sin venstre **30** og sagde: »Lad mig dø sammen med filistrene!« Så rettede han sig ud med en sådan kraft, at huset styrtede sammen over fyrsterne og alle de folk, der var der. Sådan dræbte han ved sin død flere, end han havde dræbt, mens han levede.

**31** Hans brødre og hele hans fars slægt gik ned og hentede ham. De bar ham hjem og begravede ham i hans far Manoas grav mellem Sor’a og Eshtaol. Han havde været dommer i Israel i tyve år.

### Dom 17

#### Mikas helligdom

**1** I Efraims bjergland boede en mand, der hed Mika. **2** Han sagde til sin mor: »De elleve hundrede sekel sølv, som blev taget fra dig, dem har jeg; det er mig, der har taget dem. Nu skal du få dem tilbage. Du udtalte en forbandelse, som jeg selv hørte.« Da sagde hans mor: »Herren velsigne dig, min søn!« **3** Han gav sin mor de elleve hundrede sekel sølv tilbage, og hun sagde: »Disse penge helliger jeg hermed Herren, og jeg overdrager min søn dem til at få lavet et udskåret og støbt gudebillede.« **4** Han gav sin mor pengene tilbage, og hun tog to hundrede sekel sølv og gav dem til en guldsmed, som lavede et udskåret og støbt gudebillede. Det kom til at stå i Mikas hus. **5** Denne Mika havde et gudshus. Han lavede en efod og en husgud, og han indsatte en af sine sønner til præst hos sig.

**6** På den tid var der ingen konge i Israel. Enhver gjorde, hvad han fandt for godt.

**7** I Betlehem i Juda var der en ung mand af Judas slægt; han var levit og havde slået sig ned dér. **8** Denne mand forlod byen Betlehem i Juda for at slå sig ned, hvor han kunne komme til det. På sin vandring kom han til Mikas hus i Efraims bjergland. **9** Mika spurgte ham, hvor han kom fra, og han svarede: »Jeg er en levit fra Betlehem i Juda; jeg er på vandring for at slå mig ned, hvor jeg kan komme til det.« **10** Mika sagde til ham: »Bliv hos mig, og vær fader og præst hos mig. Jeg vil give dig ti sekel sølv om året og holde dig med klæder og kost.« **11** Levitten tog imod tilbudet og blev boende hos manden, der behandlede den unge mand som en søn. **12** Mika indsatte levitten som sin præst, og den unge mand blev boende i Mikas hus. **13** Og Mika sagde: »Nu ved jeg, at Herren vil vise mig godhed, for jeg har fået en levit til præst.«

### Dom 18

#### Danstammens udvandring til Lajish

**1** På den tid var der ingen konge i Israel.

På den tid søgte danitternes stamme sig en arvelod, hvor de kunne bo. For hidtil var der ikke tilfaldet dem noget land som arvelod blandt Israels stammer. **2** Derfor udvalgte danitterne af deres slægt fem tapre mænd fra Sor’a og Eshtaol og sendte dem af sted for at udspionere landet og skaffe sig oplysninger om det. De sagde til dem: »Gå ud og skaf oplysninger om landet.« Mændene kom til Mikas hus i Efraims bjergland og overnattede dér. **3** Dengang de var i nærheden af Mikas hus, havde de genkendt den unge levits stemme. De tog derind og sagde til ham: »Hvem har bragt dig hertil? Hvad laver du her? Hvorfor er du her?« **4** Så fortalte han dem, at sådan og sådan havde Mika gjort mod ham, og at han havde ansat ham som sin præst. **5** De sagde til ham: »Spørg Gud, så vi kan få at vide, om vores ærinde vil lykkes.« **6** Præsten sagde til dem: »Gå med fred! Herren er med jer i jeres ærinde.« **7** Så gik de fem mænd videre og kom til Lajish, som lå i tryghed. De så, at folk dér levede roligt og trygt ligesom sidonierne; der var ikke mangel på nogen verdens ting; de var endda rige. De boede langt fra sidonierne og havde intet med aramæerne at gøre.

**8** Da de kom tilbage til deres brødre i Sor’a og Eshtaol, spurgte deres brødre dem: »Hvordan gik det?« **9** De svarede: »Kom, lad os drage op mod dem, for vi har set, hvor godt landet er. Hvad venter I på? Skynd jer nu ud at erobre landet! **10** Når I kommer derhen, kommer I til et folk, der lever trygt, og landet er vidtstrakt. Gud har givet det i jeres hånd; det er et sted, hvor der ikke er mangel på nogen verdens ting.«

**11** Så brød seks hundrede bevæbnede mænd af danitternes slægt op fra Sor’a og Eshtaol. **12** De drog op og slog lejr i Kirjat-Jearim i Juda. Derfor kaldes det sted den dag i dag Dans lejr; det ligger vest for Kirjat-Jearim. **13** Derfra drog de over til Efraims bjergland og kom til Mikas hus. **14** De fem mænd, som havde været ude at udspionere egnen omkring Lajish, sagde til deres brødre: »Ved I, at der i et af husene her er en efod, en husgud og et udskåret og støbt gudebillede? Nu forstår I vel, hvad I skal gøre!« **15** De gik derhen og kom til den unge levits hus, Mikas hus, og hilste på ham. **16** Mens de seks hundrede bevæbnede danitter blev stående ved porten, **17** gik de fem mænd, som havde været ude at udspionere landet, op og tog det udskårne billede, efoden, husguden og det støbte billede. Præsten stod ved porten sammen med de seks hundrede bevæbnede mænd. **18** Da de fem mænd var gået ind i Mikas hus og havde taget det udskårne billede, efoden, husguden og det støbte billede, sagde præsten til dem: »Hvad er det, I gør?« **19** De svarede: »Ti stille! Læg hånden på munden, og følg med os! Bliv fader og præst hos os! Vil du hellere være præst for én mands hus end for en stamme og slægt i Israel?« **20** Da blev præsten glad, og han tog efoden og husguden og gudebilledet og sluttede sig til dem. **21** Så vendte de om og gik bort, idet de satte børnene og kvæget og deres ejendele forrest. **22** De var kommet et stykke væk fra Mikas hus, da mændene i husene rundt om Mikas hus blev kaldt sammen. De indhentede danitterne **23** og råbte til dem. Danitterne vendte sig om og sagde til Mika: »Hvad er der i vejen, siden du har kaldt folk sammen?« **24** Han svarede: »I har taget den gud, jeg har lavet, og præsten, og er draget af sted! Hvad har jeg tilbage? Hvordan kan I dog spørge mig, hvad der er i vejen?« **25** Danitterne sagde til ham: »Vi vil ikke høre et ord mere fra dig! Ellers kunne det være, at nogle blev forbitrede og huggede jer ned, og så ville du og din familie komme til at bøde med livet.« **26** Så gik danitterne deres vej, og da Mika indså, at de var for stærke for ham, vendte han om og gik hjem.

**27** Efter at danitterne havde taget det, Mika havde lavet, og hans præst, drog de mod Lajish, mod et folk, der levede roligt og trygt. De huggede indbyggerne ned med sværd og brændte byen ned, **28** uden at nogen kunne redde den, for den lå langt fra Sidon og havde intet med aramæerne at gøre. Den lå i dalen ved Bet-Rehob. De byggede byen op og bosatte sig der. **29** De gav byen navnet Dan efter deres stamfader Dan, som var søn af Israel. Tidligere hed den Lajish. **30** Derpå stillede danitterne gudebilledet op. Jonatan, Gershoms søn, Moses’ sønnesøn, og hans efterkommere var præster for danitternes stamme lige til den dag, befolkningen blev ført i eksil. **31** Det gudebillede, Mika havde lavet, stillede de op, og det stod der al den tid, Guds hus var i Shilo.

### Dom 19

#### Benjaminitternes skændselsdåd

**1** På den tid, da der ingen konge var i Israel, var der en levit, der havde slået sig ned langt oppe i Efraims bjergland; han havde taget en kvinde fra Betlehem i Juda til medhustru. **2** Hun blev vred på ham og forlod ham og gik til sin fars hus i Betlehem i Juda. Da hun havde været der en fire måneders tid, **3** tog hendes mand af sted efter hende for at overtale hende til at vende tilbage. Han havde sin karl og et par æsler med. Den unge pige førte ham ind i sin fars hus, og da faderen fik øje på ham, gik han ham glad i møde. **4** Hans svigerfar, pigens far, holdt på ham, så han blev hos ham i tre dage, og de spiste og drak og sov der. **5** Da han den fjerde dag om morgenen gjorde sig klar til at tage af sted, sagde pigens far til sin svigersøn: »Styrk dig først med lidt mad. Bagefter kan I gå.« **6** Så blev de. De to spiste og drak sammen; pigens far sagde så til manden: »Bliv her dog til i morgen, og gør dig det behageligt!« **7** Men da manden alligevel ville bryde op, nødte hans svigerfar ham, så han blev der endnu en nat. **8** Da han den femte dag om morgenen ville tage af sted, sagde pigens far: »Styrk dig først med lidt mad; I kan vente til hen på eftermiddagen.« Så spiste de to sammen. **9** Da manden ville tage af sted sammen med sin medhustru og sin karl, sagde hans svigerfar, pigens far, til ham: »Dagen går på hæld. Bliv her natten over, og gør dig det behageligt! I morgen tidlig kan I tage af sted; så kan du komme hjem.« **10** Men manden ville ikke blive natten over; han tog af sted, og noget efter var han på højde med Jebus, det samme som Jerusalem. Han havde et par opsadlede æsler med sig. Hans medhustru var også med.

**11** Da de nu var i nærheden af Jebus og solen var ved at gå ned, sagde karlen til sin herre: »Kom, lad os tage ind i jebusitternes by her og overnatte.« **12** Men hans herre sagde til ham: »Nej, vi vil ikke tage ind i en fremmed by, hvor der ikke bor israelitter. Vi tager videre til Gibea. **13** Kom,« sagde han til karlen, »lad os tage et andet sted hen; vi overnatter i Gibea eller Rama.« **14** Så gik de videre. Da solen gik ned, var de i nærheden af Gibea i Benjamin, **15** og de tog ind i Gibea for at overnatte dér. Da de var kommet derind, slog de sig ned på byens torv; der var ingen, der tilbød dem husly for natten. **16** Men ud på aftenen kom en gammel mand hjem fra arbejdet i marken. Han var fra Efraims bjergland, og han boede som fremmed i Gibea; stedets befolkning var benjaminitter. **17** Da den gamle mand fik øje på den vejfarende på byens torv, sagde han: »Hvor skal du hen, og hvor kommer du fra?« **18** Han svarede: »Vi er på vej fra Betlehem i Juda op i Efraims bjergland, hvor jeg bor. Jeg har været i Betlehem i Juda og er nu på vej hjem. Men der er ingen, der tilbyder mig husly. **19** Jeg har både strå og foder til vores æsler, herre; jeg har også brød og vin til mig selv og kvinden og til karlen, jeg har med. Vi mangler intet!« **20** Da sagde den gamle mand: »Du er velkommen! Lad mig sørge for alt, hvad du har brug for. Her på torvet skal du i hvert fald ikke overnatte.« **21** Han tog ham med hjem og sørgede for foder til æslerne, og da de havde vasket støvet af fødderne, spiste de og drak.

**22** Mens de sad og havde det rart, blev huset omringet af mændene i byen, og det var ondsindede mennesker. De hamrede på døren og råbte til den gamle mand, der ejede huset: »Kom ud med den mand, der er kommet til dit hus. Vi vil ligge med ham!« **23** Men manden, der ejede huset, gik ud til dem og sagde: »Nej, brødre, I må ikke handle ondt! Så nedrigt må I ikke bære jer ad, nu da denne mand er kommet til mit hus. **24** Her er min datter; hun er jomfru. Hende vil jeg føre ud til jer, så I kan voldtage hende og gøre med hende, hvad I har lyst til. Men denne mand må I ikke gøre noget så nedrigt imod.« **25** Men mændene ville ikke høre på ham. Så tog manden sin medhustru og førte hende ud på gaden til dem. Og de lå med hende og mishandlede hende hele natten, lige til det blev morgen; de slap hende først, da det var ved at blive lyst. **26** Ved daggry kom kvinden og faldt sammen foran døren til mandens hus, hvor hendes herre var, og dér lå hun, lige til det var helt lyst. **27** Om morgenen stod hendes herre op, og da han åbnede døren og gik ud for at drage videre, fandt han sin medhustru liggende foran døren med hænderne på tærskelen. **28** Han sagde til hende: »Rejs dig op, så vi kan komme af sted!« Men der kom intet svar. Så løftede han hende op på æslet og begav sig hjemad.

**29** Da han var kommet hjem, greb han en kniv, tog sin medhustru og skar hende i tolv stykker, led for led, og sendte stykkerne af hende ud i hele Israel. **30** Og alle, der så det, sagde: »Lige siden israelitterne drog op fra Egypten, er sådan noget aldrig sket; vi har aldrig oplevet noget lignende. Tænk nu over det! Sig, hvad I råder til!«

### Dom 20

#### Krigen mod Benjaminstammen

**1** Da rykkede alle israelitterne ud, og hele menigheden samledes hos Herren i Mispa, alle som én fra Dan til Be’ersheba og fra Gilead. **2** Høvdingene over hele folket, alle Israels stammer, mødte op i Guds folks forsamling, i alt fire hundrede tusind våbenføre mænd af fodfolket. **3** Og benjaminitterne hørte, at israelitterne var draget op til Mispa.

Israelitterne sagde: »Fortæl, hvordan denne forbrydelse skete.« **4** Levitten, den myrdede kvindes mand, sagde: »Jeg og min medhustru kom til Gibea i Benjamin for at overnatte der. **5** Borgerne i Gibea rejste sig imod mig og omringede det hus, hvor jeg var om natten. Mig havde de tænkt sig at dræbe, og de voldtog min medhustru, så hun døde. **6** Så tog jeg min medhustru og skar hende i stykker og sendte stykkerne af hende ud i alle egne af Israels land, fordi de havde handlet så skamløst og nedrigt i Israel. **7** Nu er I her, alle israelitter; sig, hvad I råder til!« **8** Da rejste hele folket sig, alle som én, og sagde: »Vi går ikke hver til sit! Ingen af os tager hjem! **9** Sådan vil vi gøre mod Gibea: Vi vil drage op mod den efter lodkastning. **10** Af alle Israels stammer vil vi udtage ti mand for hver hundrede og hundrede for hver tusind og tusind for hver ti tusind; de skal hente proviant til dem, der er kommet for at gengælde Gibea i Benjamin den nedrighed, de har begået i Israel.« **11** Så sluttede israelitterne sig sammen mod byen, alle som én.

**12** Israels stammer sendte mænd rundt i hele Benjamins stamme med den besked: »Hvad er det dog for en forbrydelse, der er begået hos jer! **13** Udlevér de ondsindede mænd i Gibea, så vi kan dræbe dem og udrydde det onde af Israel.« Men benjaminitterne ville ikke høre på deres brødre israelitterne. **14** Fra byerne samledes benjaminitterne i Gibea for at rykke ud til kamp mod israelitterne, **15** og den dag mønstrede benjaminitterne seksogtyve tusind våbenføre mænd fra byerne. Desuden mønstrede indbyggerne i Gibea syv hundrede udvalgte mænd. **16** Blandt alle disse folk var der syv hundrede udvalgte mænd, der var kejthåndede. De kunne alle slynge med sten og ramme på et hår uden at fejle. **17** Israelitterne – fraregnet Benjamin – mønstrede fire hundrede tusind våbenføre mænd, alle sammen krigere.

**18** Israelitterne drog nu op til Betel og spurgte Gud: »Hvem af os skal først drage op og angribe benjaminitterne?« Herren svarede: »Det skal Juda.« **19** Om morgenen brød israelitterne op og slog lejr i nærheden af Gibea. **20** Så rykkede de ud mod benjaminitterne og stillede op til kamp mod dem ved Gibea. **21** Benjaminitterne rykkede ud fra Gibea, og den dag strakte de toogtyve tusind israelitter til jorden. **23** Så drog israelitterne op til Betel. De græd for Herrens ansigt lige til aften, og de spurgte Herren: »Skal vi igen gå til angreb på vores brødre benjaminitterne?« Herren svarede: »Ja, drag op mod dem!« **22** Folket, israelitterne, fattede mod og stillede igen op til kamp på samme sted som dagen før. **24** De rykkede frem mod benjaminitterne den anden dag. **25** Men benjaminitterne rykkede ud imod dem fra Gibea den anden dag og strakte yderligere atten tusind israelitter til jorden, alle sammen våbenføre mænd. **26** Så drog alle israelitterne, hele folket, op til Betel. Dér satte de sig og græd for Herrens ansigt, og de fastede den dag lige til aften, og de bragte brændofre og måltidsofre for Herrens ansigt. **27** Derpå rådspurgte de Herren; på den tid stod Guds pagts ark dér, **28** og Pinehas, Eleazars søn, Arons sønnesøn, gjorde tjeneste for Herrens ansigt på den tid. Israelitterne spurgte: »Skal vi igen rykke ud til kamp mod vores brødre benjaminitterne, eller skal vi lade være?« Herren svarede: »Drag op, for i morgen giver jeg dem i jeres hånd.« **29** Så lagde israelitterne baghold rundt om Gibea.

**30** Den tredje dag drog israelitterne op mod benjaminitterne og gik i stilling over for Gibea ligesom de andre gange. **31** Benjaminitterne rykkede ud imod hæren og blev trukket væk fra byen. Ligesom de andre gange huggede de til at begynde med nogle af israelitterne ned på åbent land, langs vejene som førte til Betel og til Gibeon; der faldt omkring tredive mand. **32** Benjaminitterne tænkte: »Vi har slået dem ligesom før!« Men israelitterne sagde: »Lad os flygte, så vi får dem trukket væk fra byen og ud på vejene.« **33** Så brød alle israelitterne op derfra, hvor de stod, og gik i stilling i Ba’al-Tamar, mens mændene i bagholdet dukkede op fra deres skjul vest for Geba. **34** Ti tusind mand, udvalgt fra hele Israel, gik frem mod Gibea, og kampen blev hård. Benjaminitterne vidste ikke, at ulykken var ved at ramme dem. **35** Herren slog benjaminitterne i kampen mod israelitterne. Den dag udryddede israelitterne femogtyve tusind ét hundrede benjaminitter, alle sammen våbenføre mænd. **36** Da indså benjaminitterne, at de var slået.

Israelitterne trak sig tilbage for benjaminitterne, for de stolede på det baghold, de havde lagt ved Gibea. **37** Mændene i bagholdet foretog nu et hurtigt overfald på Gibea; de rykkede frem og huggede alle indbyggerne ned med sværd. **38** Israelitterne havde aftalt med mændene i bagholdet, at de skulle lade en røgsøjle stige op fra byen. **39** Israelitterne gjorde omkring i kampen, og til at begynde med huggede benjaminitterne nogle af israelitterne ned, omkring tredive mand, for de tænkte: »Nu har vi slået dem ligesom forrige gang.« **40** Men så begyndte røgsøjlen at stige op fra byen, og da benjaminitterne vendte sig om, så de, at hele byen gik op i røg, **41** og samtidig gjorde israelitterne omkring. Benjaminitterne blev forfærdede, da de så, at ulykken havde ramt dem, **42** og de vendte om og flygtede for israelitterne i retning ad ørkenen. Men krigen indhentede dem, og mændene fra byen var snart blandt dem og udryddede dem. **43** De omringede benjaminitterne, forfulgte dem uden at standse og indhentede dem, da de var på højde med Geba mod øst. **44** Der faldt atten tusind benjaminitter, alle sammen erfarne krigere. **45** De vendte om og flygtede ud i ørkenen til Rimmons klippe; og israelitterne fik på vejene en efterslæt på fem tusind mand. De forfulgte dem til Gideom og huggede to tusind mand ned. **46** Af benjaminitter var der den dag faldet i alt femogtyve tusind våbenføre mænd, alle sammen erfarne krigere. **47** Seks hundrede mand vendte om og flygtede ud i ørkenen til Rimmons klippe, og dér blev de fire måneder.

**48** Israelitterne vendte tilbage til benjaminitterne, og i hver eneste by huggede de mænd og dyr, alt, hvad de traf på, ned med sværd; og alle de byer, de kom til, stak de ild på.

### Dom 21

**1** I Mispa havde israelitterne svoret, at ingen af dem ville give en benjaminit sin datter til kone. **2** Da nu folket var kommet til Betel, satte de sig dér for Guds ansigt og gav sig til at græde højt lige til aften. **3** De sagde: »Herre, Israels Gud! Hvorfor er dette sket i Israel? Vi må i dag savne en af Israels stammer!« **4** Næste morgen byggede folket et alter dér, og de bragte brændofre og måltidsofre.

**5** Så sagde israelitterne: »Hvem var det af alle Israels stammer, der undlod at drage op til Herren sammen med forsamlingen?« De havde nemlig højtideligt svoret, at den, som undlod at drage op til Herren i Mispa, skulle lide døden. **6** Men israelitterne havde medlidenhed med deres brødre benjaminitterne og sagde: »I dag er en stamme hugget af Israel. **7** Hvordan kan vi skaffe koner til dem, der er tilbage? Vi har jo svoret ved Herren, at vi ikke vil give dem vore døtre til kone.« **8** Så spurgte de: »Er der nogen af Israels stammer, som undlod at drage op til Herren i Mispa?« Det viste sig, at der ikke var kommet nogen fra Jabesh i Gilead til forsamlingen i lejren; **9** dengang folket holdt mønstring, var der ingen af indbyggerne i Jabesh i Gilead til stede. **10** Da sendte menigheden tolv tusind af de mest erfarne krigere af sted med denne befaling: »Drag ud, og hug indbyggerne i Jabesh i Gilead ned med sværd, også kvinder og børn. **11** Sådan skal I gøre: I skal lægge band på alle mænd og på enhver kvinde, der har haft samleje med en mand.« **12** Blandt indbyggerne i Jabesh i Gilead fandt de fire hundrede unge piger, der var jomfruer og ikke havde haft samleje med en mand. Dem førte de til lejren i Shilo i Kana’an. **13** Så sendte hele menigheden nogle mænd ud for at forhandle med de benjaminitter, som var på Rimmons klippe, og tilbyde dem fred. **14** Derefter vendte benjaminitterne så tilbage, og israelitterne gav dem de kvinder fra Jabesh i Gilead, som de havde ladet blive i live. Men der var ikke kvinder nok til dem.

**15** Folket havde medlidenhed med benjaminitterne, fordi Herren havde gjort indhug i Israels stammer. **16** De ældste i menigheden sagde: »Hvordan kan vi skaffe koner til dem, der er tilbage, når alle kvinder i Benjamin er udryddet?« **17** Og de sagde: »Hvordan kan der reddes en rest af Benjamin, så der ikke bliver udslettet en stamme i Israel? **18** Vi kan ikke give dem vore døtre til kone.« Israelitterne havde nemlig svoret og sagt: »Forbandet være den, der giver en kvinde til en benjaminit!« **19** Så sagde de: »Hør nu! Hvert år fejres Herrens fest i Shilo.« – Det ligger nord for Betel, øst for den vej, der fører fra Betel til Sikem, og syd for Lebona. – **20** Og de gav benjaminitterne denne besked: »Gå hen og læg jer på lur i vingårdene. **21** Hold øje med, når pigerne fra Shilo kommer ud for at danse. Så skal I komme frem fra vingårdene, og hver af jer skal fange sig en kone blandt pigerne fra Shilo og så vende tilbage til Benjamins land. **22** Hvis deres fædre eller brødre kommer og går i rette med os, siger vi til dem: Skån dem! For de har ikke alle fået sig en kone i krigen. Det er jo ikke jer selv, der har givet jeres døtre, for så ville I have pådraget jer skyld.« **23** Det gjorde benjaminitterne; hver af dem røvede sig en kone blandt de dansende piger. Så vendte de tilbage til deres arvelod, genopbyggede byerne og bosatte sig i dem. **24** Samtidig drog israelitterne hjem derfra, hver til sin stamme og slægt. De tog af sted derfra, hver til sin arvelod.

**25** På den tid var der ingen konge i Israel. Enhver gjorde, hvad han fandt for godt.

------------------------------------------------------------------------

## Ruths Bog

### Ruth 1

#### No’omi og Ruth

**1** Engang på dommernes tid blev der hungersnød i landet. En mand rejste da fra Betlehem i Juda til Moabs land for at bo der som fremmed sammen med sin kone og sine to sønner. **2** Manden hed Elimelek, hans kone hed No’omi, og hans to sønner hed Maklon og Kiljon; de var af Efrat-slægten fra Betlehem i Juda. De kom til Moabs land, og dér blev de. **3** Elimelek, No’omis mand, døde, og hun sad tilbage med sine to sønner. **4** De giftede sig med moabitiske kvinder; den ene hed Orpa, den anden Ruth. Da de havde boet der en halv snes år, **5** døde også Maklon og Kiljon, og No’omi sad tilbage uden sine to sønner og sin mand.

**6** Da brød hun op sammen med sine svigerdøtre for at vende hjem fra Moabs land, for i Moabs land havde hun hørt, at Herren havde taget sig af sit folk og givet det føde. **7** Hun forlod det sted, hvor hun havde boet, og sammen med sine to svigerdøtre drog hun hjemad mod Juda. **8** Men No’omi sagde til sine to svigerdøtre: »Vend nu tilbage, hver til sin mors hus! Måtte Herren vise jer godhed, ligesom I har vist godhed mod de afdøde og mod mig. **9** Herren give jer trygge kår, hver i sin mands hus!« Så kyssede hun dem farvel; men de brast i gråd **10** og sagde til hende: »Vi vil følge med dig hjem til dit folk.« **11** No’omi svarede: »Vend nu tilbage, mine døtre! Hvorfor vil I med mig? Er der stadig sønner i mit skød, som I kan gifte jer med? **12** Vend nu tilbage, mine døtre! Jeg er for gammel til at tilhøre en mand. Men selv hvis jeg tænkte, at der var håb for mig, og selv hvis jeg i nat tilhørte en mand og endda fik sønner, **13** skulle I så vente, til de blev voksne? Skulle I lade være med at gifte jer? Nej, mine døtre! For mig er det mere bittert end for jer, for det er mig, Herrens hånd har ramt.« **14** Så brast de igen i gråd. Orpa kyssede sin svigermor farvel; men Ruth klyngede sig til hende. **15** Da sagde No’omi: »Nu vender din svigerinde tilbage til sit folk og sin gud. Følg du med din svigerinde!« **16** Men Ruth svarede: »Du må ikke tvinge mig til at forlade dig og vende tilbage. Nej, hvor du går hen, vil jeg gå, hvor du bor, vil jeg bo; dit folk er mit folk, og din Gud er min Gud. **17** Hvor du dør, vil jeg dø, og der vil jeg begraves. Herren ramme mig igen og igen: Kun døden skal skille os!« **18** Da No’omi så, at hun var fast besluttet på at følge hende, opgav hun at overtale hende, **19** og så fulgtes de ad til Betlehem.

Men da de kom ind i Betlehem, blev der røre i hele byen, og kvinderne sagde: »Det er jo No’omi!« **20** Men hun sagde: »Kald mig ikke No’omi, kald mig Mara, for den Almægtige har forbitret mit liv. **21** Med fulde hænder drog jeg af sted; men Herren har ladet mig vende tomhændet hjem. Hvorfor kalder I mig No’omi, når Herren har vidnet imod mig, når den Almægtige har bragt ulykke over mig?«

**22** Sådan kom No’omi hjem sammen med sin moabitiske svigerdatter Ruth, dengang hun vendte tilbage fra Moabs land. De kom til Betlehem i begyndelsen af byghøsten.

### Ruth 2

#### Ruth møder Boaz

**1** No’omi havde en slægtning på sin mands side, en velstående mand af Elimeleks slægt; han hed Boaz. **2** Moabitten Ruth sagde nu til No’omi: »Jeg vil gå ud på marken og samle aks efter den, som vil vise mig velvilje.« Hun svarede: »Gå blot, min datter!«

**3** Så gik hun ud på en mark og samlede aks efter høstfolkene. Nu traf det sig, at den mark tilhørte Boaz, der var af Elimeleks slægt. **4** Boaz, der netop var kommet fra Betlehem, sagde til høstfolkene: »Herren være med jer!« og de svarede: »Herren velsigne dig!« **5** Så spurgte Boaz den karl, som havde opsyn med høstfolkene: »Hvor hører den pige hjemme?« **6** Karlen, som havde opsyn med høstfolkene, svarede: »Det er den moabitiske pige, der kom tilbage fra Moabs land sammen med No’omi. **7** Hun spurgte, om hun måtte samle aks mellem negene efter høstfolkene. Hun gik i gang og er blevet ved fra i morges lige til nu; hun var kun hjemme et kort stykke tid.« **8** Så sagde Boaz til Ruth: »Hør her, min pige, du skal ikke gå hen og samle på nogen anden mark; gå ikke herfra, men hold dig til mine piger. **9** Hold øje med, hvor på marken de høster, og følg efter dem. Jeg skal nok give karlene besked om, at de skal lade dig være i fred. Og når du bliver tørstig, kan du bare gå hen til karrene og drikke det, karlene øser op.« **10** Da kastede hun sig til jorden og sagde til ham: »Hvordan har jeg dog vundet din velvilje, så du kendes ved mig, skønt jeg er fremmed?« **11** Boaz svarede hende: »Jeg har hørt om alt det, du har gjort for din svigermor efter din mands død, at du forlod din far og mor og dit fædreland og rejste til et folk, du ikke kendte i forvejen. **12** Måtte Herren gengælde dig, hvad du har gjort! Måtte du få den fulde løn af Herren, Israels Gud, nu da du har søgt ly under hans vinger!« **13** Så sagde hun: »Måtte jeg bevare din velvilje, herre! Du har trøstet mig og talt venligt til din trælkvinde, skønt jeg ikke engang er som en af dine trælkvinder.« **14** Ved spisetid sagde Boaz til hende: »Kom herhen og få et stykke brød, og dyp det i vineddiken.« Så satte hun sig hos høstfolkene, og han rakte hende noget ristet korn. Hun spiste sig mæt og kunne endda levne. **15** Da hun rejste sig for at samle aks, gav Boaz sine karle den besked: »Hun må også samle aks mellem negene; I må ikke forulempe hende! **16** I kan også trække aks ud af knipperne til hende og lade dem ligge, så hun kan samle dem; lad være med at true ad hende!« **17** Så samlede hun aks på marken, til det blev aften, og da hun havde tærsket det, hun havde samlet, var der omtrent en efa byg.

**18** Hun bar det ind til byen, og hendes svigermor så, hvad hun havde samlet. Derpå tog hun det frem, hun havde levnet, da hun havde spist sig mæt, og gav det til No’omi. **19** Svigermoderen spurgte hende: »Hvor har du samlet aks i dag, hvor har du arbejdet? Velsignet være han, som ville kendes ved dig!« Så fortalte hun sin svigermor, hvem hun havde arbejdet hos: »Den mand, jeg har arbejdet hos i dag, hedder Boaz.« **20** Da sagde No’omi til sin svigerdatter: »Herren velsigne ham, Herren som ikke svigter sin troskab mod de levende og de døde!« Og No’omi sagde til hende: »Den mand er i slægt med os, han er en af vores løsere.« **21** Moabitten Ruth sagde: »Han sagde oven i købet til mig: Du skal holde dig til mine karle, til de er helt færdige med at høste for mig.« **22** Og No’omi sagde til sin svigerdatter Ruth: »Det er godt, min datter. Når du går sammen med hans piger, bliver du ikke forulempet på en anden mark.« **23** Så holdt hun sig til Boaz’ piger og samlede aks, til byghøsten og hvedehøsten var ovre; og hun blev boende hos sin svigermor.

### Ruth 3

#### Ruth og Boaz på tærskepladsen

**1** Hendes svigermor No’omi sagde til hende: »Min datter, skal jeg ikke skaffe dig et hjem, så du kan få det godt? **2** Hør her: Boaz, hvis piger du var sammen med, er jo vores slægtning; han renser byg på tærskepladsen i aften. **3** Nu skal du vaske dig og salve dig. Tag så din kappe på og gå ned på tærskepladsen; men sørg for, at han ikke får øje på dig, før han er færdig med at spise og drikke. **4** Når han lægger sig, skal du lægge mærke til, hvor han ligger. Så skal du gå derhen og klæde dig af og lægge dig ved hans fødder; så skal han nok fortælle dig, hvad du skal gøre.« **5** Hun svarede hende: »Jeg vil gøre alt, hvad du siger.« **6** Derpå gik hun ned på tærskepladsen og gjorde, ganske som hendes svigermor havde givet hende besked på.

**7** Da Boaz havde spist og drukket og var veltilpas, gik han hen og lagde sig ved korndyngen. Derpå listede hun derhen, klædte sig af og lagde sig ved hans fødder. **8** Men ved midnat vågnede han med et sæt; han følte sig for og opdagede, at der lå en kvinde ved hans fødder. **9** »Hvem er du?« spurgte han, og hun svarede: »Jeg er Ruth, din trælkvinde. Bred din kappe over din trælkvinde, for du er løser.« **10** Han sagde: »Herren velsigne dig, min pige! Den trofasthed, du viser nu, er endnu større end den, du hidtil har vist. Du går ikke efter de unge mænd, hverken fattige eller rige. **11** Men du skal ikke være bange, min pige, jeg vil gøre alt, hvad du beder mig om. Alle i byporten ved, at du er en storartet kvinde. **12** Og det er rigtigt, jeg er virkelig løser; men der er en anden, der står nærmere end jeg. **13** Bliv her i nat! Hvis han i morgen vil være løser for dig, så lad ham være det; men hvis han ikke vil, så vil jeg være det, så sandt Herren lever. Bliv nu liggende til i morgen!«

**14** Så blev hun liggende ved hans fødder, til det blev morgen; men hun stod op, før man var i stand til at skelne det ene menneske fra det andet, for han sagde, at det ikke måtte blive kendt, at hun var kommet hen på tærskepladsen. **15** Så sagde han: »Tag det slag, du har over dig, og hold det frem.« Det gjorde hun, og han øste seks mål byg op i det og gav hende det på ryggen. Så gik han ind til byen.

**16** Hun gik hjem til sin svigermor, som spurgte: »Er det dig, min datter?« Ruth fortalte hende så alt, hvad manden havde gjort for hende; **17** hun sagde: »Disse seks mål byg gav han mig, for han sagde: Du skal ikke komme tomhændet til din svigermor.« **18** Så sagde No’omi: »Bliv nu her, min datter, til du kender sagens udfald; for den mand under sig ingen ro, han skal nok få den sag afgjort i dag.«

### Ruth 4

#### Forhandlingen i byporten

**1** Boaz var gået op til byporten og havde sat sig der. Så kom den løser forbi, som Boaz havde talt om. Boaz sagde til ham: »Kom du herhen og sæt dig!« og det gjorde han. **2** Derpå fik Boaz fat i ti af byens ældste og sagde: »Sæt jer her!« De satte sig, **3** og så sagde han til løseren: »Den mark, som tilhørte vores slægtning Elimelek, vil No’omi sælge, nu da hun er vendt hjem fra Moabs land. **4** Jeg tænkte derfor, at jeg ville sige til dig, at du skal købe den nu i nærværelse af dem, der sidder her, og mit folks ældste. Hvis du vil indløse den, så gør det; men hvis du ikke vil indløse, skal du sige mig det, så jeg ved det. For der er ikke andre til at indløse end dig og derefter mig.« Han svarede: »Jeg vil indløse.« **5** Men Boaz sagde: »Den dag du køber marken af No’omi, da køber jeg den moabitiske enke Ruth, for at afdødes navn kan bevares ved hans ejendom.« **6** Da svarede løseren: »Så kan jeg ikke indløse, for jeg vil ikke skade min ejendom. Du må indløse, hvad jeg skulle indløse, for jeg kan ikke gøre det.«

**7** Ved indløsning og byttehandel var det før i tiden sådan i Israel, at den ene part tog sin sandal af og gav den til den anden for at bekræfte sagen; det gjaldt som bevidnelse i Israel. **8** Løseren sagde til Boaz: »Køb du den!« og så tog han sin sandal af. **9** Derpå sagde Boaz til de ældste og alle, der var til stede: »I er i dag vidner på, at jeg af No’omi køber alt, hvad der tilhørte Elimelek, og alt, hvad der tilhørte Kiljon og Maklon. **10** Samtidig køber jeg moabitten Ruth, Maklons enke, til hustru, for at afdødes navn kan bevares ved hans ejendom, og afdødes navn ikke udslettes i hans slægt eller i hans bys port. Det er I vidner på i dag.« **11** Alle tilstedeværende i porten og de ældste svarede: »Ja, vi er vidner! Herren give, at den kvinde, som går ind i dit hus, må blive som Rakel og Lea, de to der byggede Israels hus. Vis din kraft i Efrata, og bliv navnkundig i Betlehem! **12** Måtte Herren give dig børn med denne kvinde, så dit hus bliver som Peres’ hus, ham som Tamar fødte til Juda!«

#### Boaz gifter sig med Ruth

**13** Boaz indgik nu ægteskab med Ruth. Han gik ind til hende, og Herren lod hende blive gravid, og hun fødte en søn. **14** Da sagde kvinderne til No’omi: »Lovet være Herren, som ikke lader dig stå uden løser i dag. Han skal blive navnkundig i Israel! **15** Han skal holde dig i live og forsørge dig i din alderdom. Din svigerdatter, som har vist dig kærlighed, har født ham. Hun betyder mere for dig end syv sønner.« **16** Så tog No’omi drengen i sin favn, og hun blev hans plejemor. **17** Nabokonerne gav ham navn og sagde: »No’omi har fået en søn!« De gav ham navnet Obed, og han blev far til Davids far Isaj.

#### Peres’ slægt

**18** Dette er Peres’ slægt: Peres fik sønnen Hesron, **19** Hesron fik Ram, Ram fik Amminadab, **20** Amminadab fik Nakshon, Nakshon fik Salma, **21** Salma fik Boaz, Boaz fik Obed, **22** Obed fik Isaj, og Isaj fik David.

------------------------------------------------------------------------

## Første Samuelsbog

### 1 Sam 1

#### Samuels fødsel

**1** I Ramatajim i Efraims bjergland boede en mand af Suf-slægten. Han hed Elkana og var søn af Jeroham, søn af Elihu, søn af Tohu, søn af efraimitten Suf. **2** Han havde to koner; den ene hed Hanna, den anden Peninna. Peninna havde børn, men Hanna var barnløs. **3** Denne mand drog hvert år op fra sin by for at tilbede og ofre til Hærskarers Herre i Shilo. Dér var Elis to sønner Hofni og Pinehas præster for Herren. **4** Når Elkana holdt slagtoffer, gav han sin kone Peninna og alle hendes sønner og døtre flere portioner, **5** mens han kun gav Hanna én portion. Men han elskede Hanna, skønt Herren havde lukket hendes moderliv. **6** Hendes rivalinde hånede hende og ydmygede hende, fordi Herren havde lukket hendes moderliv. **7** Sådan gik det år efter år; hver gang hun drog op til Herrens tempel, hånede Peninna hende. Engang da hun græd og ikke ville spise, **8** sagde hendes mand Elkana til hende: »Hanna, hvorfor græder du? Hvorfor vil du ikke spise? Hvorfor er du så ked af det? Betyder jeg ikke mere for dig end ti sønner?« **9** Så rejste Hanna sig efter måltidet i Shilo og trådte frem for Herrens ansigt; præsten Eli sad på sin stol ved dørstolpen i Herrens tempel. **10** I sin fortvivlelse bad hun til Herren, mens hun græd højt, **11** og hun aflagde det løfte: »Hærskarers Herre, hvis du ser til din trælkvindes lidelse og husker på mig, hvis du ikke glemmer mig, men giver mig en søn, vil jeg overlade ham til Herren hele hans liv, og der skal aldrig komme en ragekniv på hans hoved.« **12** I lang tid bad hun for Herrens ansigt, og imens sad Eli og iagttog hendes mund. **13** Hanna bad ved sig selv; kun hendes læber bevægede sig, hendes stemme kunne man ikke høre. Derfor troede Eli, at hun var beruset, **14** og sagde til hende: »Hvor længe vil du være beruset? Se dog at blive ædru!« **15** Men Hanna svarede: »Nej, herre, jeg er kun en fortvivlet kvinde, jeg har hverken drukket vin eller øl; jeg udøste mit hjerte for Herrens ansigt. **16** Du må ikke anse mig for et slet menneske, herre, for det er ud af min store sorg og fortvivlelse, jeg hele tiden har talt.« **17** Da sagde Eli: »Gå med fred; Israels Gud vil give dig, hvad du har bedt ham om.« **18** Hun sagde: »Gid jeg må bevare din velvilje, herre!« og gik så sin vej. Hun begyndte igen at spise og så ikke længere bedrøvet ud. **19** Tidligt næste morgen tilbad de Herren og vendte så hjem til Rama. Elkana lå med sin kone Hanna, og Herren huskede på hende. **20** Hanna blev gravid og fødte en søn, før året var omme, og hun kaldte ham Samuel. »For jeg har bedt Herren om ham,« sagde hun.

#### Samuel overgives til templet i Shilo

**21** Da Elkana med hele sin husstand drog op for at bringe det årlige slagtoffer og sit løfteoffer til Herren, **22** gik Hanna ikke med, for hun sagde til sin mand: »Når drengen er vænnet fra, vil jeg bringe ham derhen. Så kan vi se Herrens ansigt, og han skal blive der altid.« **23** Hendes mand Elkana sagde til hende: »Gør, som du synes; bliv her, indtil du har vænnet ham fra. Måtte Herren holde sit løfte!« Så blev hun hjemme og ammede sin søn, til han var vænnet fra. **24** Da hun havde vænnet ham fra, tog hun ham med op til Herrens tempel i Shilo tillige med en treårig tyr, en efa mel og en krukke vin; drengen var endnu lille. **25** De slagtede tyren og førte drengen hen til Eli, **26** og Hanna sagde: »Hør mig, herre! Så sandt du lever, herre: Jeg er den kvinde, der stod her hos dig og bad til Herren. **27** Jeg bad om denne dreng, og Herren gav mig, hvad jeg bad ham om. **28** Nu overgiver jeg ham til Herren; hele sit liv skal han tilhøre Herren.« Og de tilbad Herren der.

### 1 Sam 2

#### Hannas lovsang

**1** Hanna bad:

> Mit hjerte fryder sig over Herren,  
> Herren har løftet mit horn.  
> Jeg spærrer munden op imod mine fjender,  
> for jeg glæder mig over din frelse.  
>  **2** Ingen er hellig som Herren,  
> der er ingen uden dig,  
> ingen klippe som vor Gud.  
>  **3** Hold op med jeres store ord,  
> fræk tale må ikke udgå af jeres mund,  
> for Herren er en Gud, der ved alt,  
> af ham prøves hver en gerning.

>  **4** Heltenes bue brækkes,  
> men de segnefærdige væbner sig med styrke.  
>  **5** Mætte lader sig fæste for brød,  
> men sultne behøver det ikke.  
> Den ufrugtbare føder syv børn,  
> men den med de mange børn sygner hen.  
>  **6** Herren dræber, og han gør levende,  
> han sender ned i dødsriget, og han henter op derfra;  
>  **7** Herren gør fattig, og han gør rig,  
> han ydmyger, og han ophøjer.  
>  **8** Fra støvet rejser han de svage,  
> fra skarnet løfter han de fattige,  
> han sætter dem blandt fyrster  
> og giver dem hæderspladsen.  
> For jordens søjler tilhører Herren,  
> han satte jorden på dem.  
>  **9** Han værner sine fromme, hvor de går,  
> men ugudelige omkommer i mørket,  
> for ingen sejrer ved egen kraft.

>  **10** Herrens modstandere forfærdes,  
> den Højeste tordner i himlen.  
> Måtte Herren dømme den vide jord,  
> måtte han give sin konge styrke,  
> løfte sin salvedes horn.

**11** Så gik Elkana hjem til Rama; men drengen gjorde tjeneste for Herren under præsten Elis tilsyn.

#### Elis sønners ugudelighed

**12** Elis sønner var ugudelige, så de ikke kendte Herren. **13** Præsterne havde krav på dette hos folket: Hver gang en mand bragte et slagtoffer, måtte præstens tjener komme med en tregrenet gaffel i hånden. Mens kødet kogte, **14** stak han gaflen ned i skålen eller krukken eller kogekarret eller gryden, og alt, hvad han fik op med gaflen, tog præsten selv. Sådan plejede de at gøre over for alle israelitter, som kom til Shilo. **15** Men nu kom præstens tjener, før fedtet var blevet brændt, og sagde til den mand, der ofrede: »Giv præsten noget kød til at stege! Han tager ikke imod kogt kød fra dig, kun råt.« **16** Og hvis manden sagde til ham: »Fedtet skal først brændes, så kan du tage så meget, du vil,« svarede han: »Nej! Giv mig det straks, ellers tager jeg det med magt.« **17** Den synd, de unge mænd begik for Herrens ansigt, var meget stor, da det var Herrens offer, de viste foragt for.

**18** Samuel gjorde tjeneste for Herrens ansigt; skønt han kun var en dreng, var han iført en linned efod. **19** Hvert år lavede hans mor en lille kappe, som hun tog med til ham, når hun sammen med sin mand drog op for at bringe det årlige slagtoffer. **20** Eli velsignede Elkana og hans kone og sagde: »Herren give dig børn med denne kvinde i stedet for ham, der kom til at tilhøre Herren.« Så gik de hjem, **21** og Herren tog sig af Hanna. Hun blev gravid og fødte tre sønner og to døtre. Men den lille Samuel voksede op hos Herren.

**22** Eli var nu meget gammel. Da han hørte, hvordan hans sønner bar sig ad over for alle israelitterne, og at de lå med de kvinder, der havde deres arbejde ved indgangen til Åbenbaringsteltet, **23** sagde han til dem: »Hvorfor bærer I jer sådan ad? Fra hele folket hører jeg, hvor ondt I handler. **24** Hold op med det, mine sønner! Det er ikke noget godt rygte, jeg hører Herrens folk udbrede om jer. **25** Hvis en mand synder mod en anden, kan Gud mægle; men hvis han synder mod Herren, hvem skal så optræde som mægler?« Men de hørte ikke på deres far, for Herren havde besluttet, at de skulle dø.

**26** Den lille Samuel blev stadig mere vellidt både af Herren og af mennesker.

**27** Da kom en gudsmand til Eli og sagde til ham: »Dette siger Herren: Jeg åbenbarede mig for dit fædrenehus, dengang de i Egypten tjente Faraos hus. **28** Af alle Israels stammer udvalgte jeg dem til at være præster for mig, til at stige op på mit alter, bringe røgelsesoffer og bære efod for mit ansigt, og jeg tildelte dit fædrenehus alle israelitternes ofre. **29** Hvorfor viser I da ringeagt for de slagtofre og afgrødeofre, som jeg har påbudt i min bolig, og hvorfor ærer du dine sønner mere end mig, så I mæsker jer med det bedste af alle de offergaver, som mit folk Israel bringer? **30** Derfor siger Herren, Israels Gud: Nok har jeg sagt, at dit hus og dit fædrenehus altid skal have deres gang for mit ansigt; men nu siger Herren: Det skal ikke ske! Kun dem, der ærer mig, vil jeg ære, men de, der ringeagter mig, skal blive til skamme. **31** Den tid skal komme, da jeg hugger armen af dig og dit fædrenehus, så ingen i dit hus bliver gammel. **32** Og du skal se med misundelse på alt det gode, jeg gør mod Israel. Men i dit hus skal ingen nogen sinde blive gammel. **33** Kun en enkelt af din slægt vil jeg undlade at udrydde fra mit alter; jeg slukker lyset i dine øjne og tager livskraften fra dig. Alle andre i din slægt skal dø i deres bedste alder. **34** Og det, der rammer dine to sønner Hofni og Pinehas, skal være dig et tegn: De skal begge dø på samme dag. **35** Men jeg vil lade en trofast præst fremstå, som skal handle efter mit ønske og min vilje. Til ham vil jeg bygge et hus, der står fast, og han skal altid have sin gang for min salvedes ansigt. **36** Da skal alle, der er tilbage i dit hus, komme og kaste sig ned for ham for at få en skilling eller et stykke brød, og de skal sige: Lad mig dog få plads i et af præsteskaberne, så jeg kan få lidt at spise.«

### 1 Sam 3

#### Samuel kaldes til profet

**1** Den unge Samuel gjorde nu tjeneste for Herren under Elis tilsyn. På den tid lød Herrens ord sjældent, og syner var ikke almindelige.

**2** Engang skete der dette: Eli lå og sov, hvor han plejede; hans øjne var begyndt at blive svage, så han ikke kunne se. **3** Guds lampe var endnu ikke slukket, og Samuel sov i Herrens tempel, hvor Guds ark stod. **4** Da kaldte Herren på Samuel, som svarede ja **5** og løb hen til Eli og sagde: »Du kaldte på mig, her er jeg!« Men han svarede: »Jeg har ikke kaldt; læg dig til at sove igen.« Så gik han hen og lagde sig. **6** Igen kaldte Herren: »Samuel!« Han stod op og gik hen til Eli og sagde: »Du kaldte på mig, her er jeg!« Men han svarede: »Jeg har ikke kaldt, min søn. Læg dig til at sove igen.« **7** Samuel kendte nemlig endnu ikke Herren, og Herrens ord var endnu ikke blevet åbenbaret for ham. **8** For tredje gang kaldte Herren: »Samuel!« Han stod op og gik hen til Eli og sagde: »Du kaldte på mig, her er jeg!« Da forstod Eli, at det var Herren, der kaldte på drengen, **9** og han sagde til Samuel: »Gå hen og læg dig til at sove. Hvis der bliver kaldt på dig igen, skal du sige: Tal, Herre, din tjener hører!« Så gik Samuel tilbage og lagde sig til at sove.

**10** Da kom Herren og stillede sig foran ham, og han kaldte ligesom de andre gange: »Samuel, Samuel!« og han svarede: »Tal, din tjener hører!« **11** Herren sagde til Samuel: »Jeg vil gøre noget i Israel, som skal få det til at runge i ørerne på alle, der hører om det! **12** Den dag vil jeg fra først til sidst lade alt det ske for Eli, som jeg har truet hans hus med. **13** Jeg forkynder ham, at min dom over hans hus skal stå fast til evig tid på grund af hans skyld; han fik ikke sine sønner talt til rette, skønt han vidste, at de forbandede Gud. **14** Derfor sværger jeg: Den skyld, der hviler på Elis hus, skal aldrig kunne sones med slagtoffer eller afgrødeoffer.«

**15** Samuel blev liggende, til det blev morgen. Så åbnede han dørene til Herrens tempel; men han turde ikke fortælle Eli om synet. **16** Da kaldte Eli på Samuel: »Samuel, min søn!« Han svarede ja. **17** Eli spurgte: »Hvad sagde han til dig? Skjul det ikke for mig! Gud ramme dig igen og igen, hvis du skjuler noget som helst af det, han har sagt til dig.« **18** Så fortalte Samuel ham det hele og skjulte ingenting for ham; og Eli sagde: »Han er Herren, han gør, hvad han vil.«

**19** Samuel voksede op, og Herren var med ham og lod ikke et eneste af sine ord falde til jorden. **20** Og hele Israel fra Dan til Be’ersheba forstod, at det var betroet Samuel at være profet for Herren. **21** Herren blev ved med at vise sig i Shilo, for dér åbenbarede Herren sig for Samuel gennem sit ord.

### 1 Sam 4

**1** Og Samuels ord nåede ud til hele Israel.

#### Nederlaget til filistrene

Israel rykkede ud til kamp mod filistrene. De slog lejr ved Eben-ha-Ezer, mens filistrene slog lejr i Afek. **2** Filistrene gik i stilling over for israelitterne, og kampen begyndte. Israel blev slået af filistrene, som dræbte omkring fire tusind mand på slagmarken. **3** Da hæren kom tilbage til lejren, spurgte Israels ældste: »Hvorfor slog Herren os i kampen mod filistrene i dag? Lad os hente Herrens pagts ark i Shilo, så han kan være hos os og frelse os fra vore fjender.« **4** Så sendte de bud til Shilo efter pagtens ark, der tilhører Hærskarers Herre, ham som troner på keruberne. Elis to sønner Hofni og Pinehas fulgte Guds pagts ark.

**5** Da Herrens pagts ark kom ind i lejren, brød hele Israel ud i et jubelråb så højt, at jorden rystede. **6** Filistrene hørte råbet og sagde: »Hvad betyder dette høje jubelråb i hebræernes lejr?« Da de fik at vide, at Herrens ark var kommet til lejren, **7** blev de bange og sagde: »Gud er kommet til lejren. Ve os! Sådan noget er ikke sket før. **8** Ve os! Hvem kan redde os fra denne mægtige Gud? Det er den Gud, der tilføjede egypterne et stort nederlag i ørkenen. **9** Fat nu mod og vis jer som mænd, filistre, ellers ender I som trælle for hebræerne, ligesom de var trælle for jer. Kæmp nu som mænd!« **10** Så gik filistrene til angreb, og israelitterne blev slået og flygtede hver til sit. Nederlaget blev meget stort; der faldt tredive tusind mand af Israels fodfolk. **11** Guds ark blev taget som bytte, og Elis to sønner Hofni og Pinehas faldt.

**12** En benjaminit løb fra slagmarken og nåede samme dag til Shilo; hans klæder var flængede, og han havde strøet jord på hovedet. **13** Da han nåede frem, sad Eli på sin stol ved vejen og spejdede, for han var urolig for Guds ark. Da manden var kommet ind i byen og fortalte, hvad der var sket, begyndte alle i byen at skrige. **14** Eli hørte skriget og spurgte: »Hvad er det for en larm?« Manden skyndte sig hen og fortalte Eli, hvad der var sket. **15** Eli var otteoghalvfems år gammel og havde stær, så han ikke kunne se. **16** Manden sagde til ham: »Jeg kommer lige fra slagmarken, jeg er flygtet derfra i dag.« Eli spurgte: »Hvad er der sket, min søn?« **17** Budbringeren svarede: »Israel flygtede for filistrene; vi led et stort nederlag, og dine to sønner Hofni og Pinehas er døde, og Guds ark er taget som bytte.« **18** I samme øjeblik han nævnede Guds ark, faldt Eli baglæns ned af sin stol lige ved porten og brækkede halsen og døde, for han var både gammel og svær. Han havde været dommer i Israel i fyrre år.

**19** Hans svigerdatter, Pinehas’ kone, var gravid og skulle snart føde. Da hun hørte, at Guds ark var taget som bytte, og at hendes svigerfar og hendes mand var døde, kom veerne over hende, og hun satte sig på hug og fødte. **20** Da hun var lige ved at dø, sagde de kvinder, der stod hos hende: »Du skal ikke være bange, du har født en søn.« Men hun svarede ikke og ænsede intet. **21** Hun kaldte drengen Ikabod og sagde: »Herligheden er forsvundet fra Israel.« Med det mente hun, at Guds ark var taget som bytte, og at hendes svigerfar og hendes mand var døde. **22** Og hun sagde: »Herligheden er forsvundet fra Israel, for Guds ark er taget som bytte.«

### 1 Sam 5

#### Pagtens ark hos filistrene

**1** Da filistrene havde taget Guds ark og bragt den fra Eben-ha-Ezer til Ashdod, **2** førte de den ind i Dagons tempel og stillede den ved siden af Dagon. **3** Næste morgen opdagede ashdoditterne, at Dagon var faldet næsegrus til jorden foran Herrens ark. De tog Dagon og stillede ham tilbage på hans plads. **4** Næste morgen så de, at Dagon igen var faldet næsegrus til jorden foran Herrens ark. Dagons hoved og hænder var slået af mod tærskelen; kun kroppen var tilbage af ham. **5** Det er grunden til, at Dagons præster, og hvem der ellers går ind i Dagons tempel i Ashdod, den dag i dag undlader at træde på tærskelen.

**6** Herrens hånd lå tungt på ashdoditterne, og han slog dem med rædsel. Han ramte dem med bylder, både i selve Ashdod og i dens opland. **7** Da mændene i Ashdod så, hvad der skete, sagde de: »Israels Guds ark kan ikke blive hos os, for han har lagt sin hårde hånd på os og på vores gud Dagon.« **8** Derfor sendte de bud og samlede alle filisterfyrsterne og spurgte: »Hvad skal vi gøre med Israels Guds ark?« De svarede: »Israels Guds ark skal flyttes til Gat.« Så flyttede de den. **9** Men da de havde flyttet den derhen, skabte Herrens hånd stor rædsel i byen. Han ramte byens mænd fra den mindste til den største, så der brød bylder ud på dem. **10** Så sendte de Guds ark til Ekron, og da den var kommet dertil, råbte ekronitterne: »De har flyttet Israels Guds ark herhen for at slå os og hele folket ihjel!« **11** De sendte bud og samlede alle filisterfyrsterne og sagde: »Send Israels Guds ark hjem, så den ikke slår os og hele folket ihjel!« Hele byen var dødsensangst, for Guds hånd lå meget tungt på den. **12** De mænd, som ikke døde, blev ramt af bylder, og byens klageråb nåede op til himlen.

### 1 Sam 6

#### Arken sendes tilbage

**1** Da Herrens ark havde været i filistrenes land i syv måneder, **2** tilkaldte filistrene deres præster og spåmænd og spurgte: »Hvad skal vi gøre med Herrens ark? Fortæl os, hvordan vi skal bære os ad, når vi sender den hjem.« **3** De svarede: »Når I sender Israels Guds ark tilbage, må I ikke sende den af sted uden gave, men I skal give den en sonegave med. Så bliver I raske, og I vil forstå, hvorfor han ikke slap sit greb om jer.«

**4** Filistrene spurgte videre: »Hvad skal vi give den med i sonegave?« De svarede: »Fem guldbylder og fem guldmus efter tallet på filisterfyrsterne, for det er én og samme plage, der har ramt både jer og jeres fyrster. **5** I skal lave figurer af jeres bylder og af de mus, som hærger landet, og på den måde vise Israels Gud ære. Så vil han måske fjerne sin hånd fra jer og jeres gud og jeres land. **6** Hvorfor forhærder I jeres hjerte, ligesom egypterne og Farao forhærdede deres hjerte? Da de fik hans magt at føle, måtte de jo alligevel lade israelitterne gå. **7** Lav nu en ny vogn og tag to diegivende køer, som endnu ikke har båret åg. Køerne skal I spænde for vognen, og deres kalve skal I tage fra dem og drive hjem. **8** Så skal I tage Herrens ark og sætte den på vognen, og de guldting, I giver den med i sonegave, skal I lægge i et skrin ved siden af. Send så arken af sted, **9** og læg mærke til, om den styrer mod sit eget land og går op til Bet-Shemesh; så er det ham, der har voldt os denne store ulykke. Gør den det ikke, ved vi, at det ikke er hans hånd, der har ramt os, men at det var en tilfældighed.«

**10** Det gjorde mændene. De tog to diegivende køer og spændte dem for vognen, og deres kalve lukkede de inde i stalden. **11** Så satte de Herrens ark på vognen tillige med skrinet med guldmusene og figurerne af deres bylder. **12** Køerne styrede lige mod Bet-Shemesh; de fulgte hele tiden den lige vej, mens de uafbrudt brølede, uden at dreje af til højre eller til venstre, og filisterfyrsterne fulgte efter dem, indtil de kom til Bet-Shemeshs område. **13** Folkene i Bet-Shemesh var i færd med at høste hvede i dalen. Da de så op og fik øje på arken, blev de glade over at se den. **14** Da vognen var nået til den mark, som tilhørte Josva fra Bet-Shemesh, standsede den; der lå en stor sten. De huggede træet fra vognen i stykker og ofrede køerne som brændoffer til Herren. **15** Levitterne tog Herrens ark ned tillige med skrinet med guldtingene, som stod ved siden af den, og satte begge dele på den store sten. Den dag bragte mændene i Bet-Shemesh brændofre og slagtofre til Herren. **16** Det så de fem filisterfyrster, og samme dag vendte de tilbage til Ekron.

**17** Dette er de guldbylder, filistrene gav Herren i sonegave: én for Ashdod, én for Gaza, én for Ashkalon, én for Gat og én for Ekron. **18** Guldmusene svarede til tallet på alle de byer, der hørte ind under de fem filisterfyrster, både de befæstede byer og landsbyerne. Den store sten, hvor de satte Herrens ark, og som lå på den mark, der tilhørte Josva fra Bet-Shemesh, er den dag i dag vidne om dette.

**19** Men Herren slog nogle af mændene i Bet-Shemesh ihjel, fordi de havde kigget på Herrens ark; han slog halvfjerds af dem ihjel, og folk i Bet-Shemesh sørgede over, at Herren havde slået så mange af dem ihjel. **20** De sagde: »Hvem kan bestå for Herrens, den hellige Guds, ansigt? Hvor vil han tage hen, når han drager herfra?« **21** Så sendte de bud til indbyggerne i Kirjat-Jearim: »Filistrene har sendt Herrens ark tilbage. Kom og hent den op til jer!«

### 1 Sam 7

**1** Mændene i Kirjat-Jearim kom og hentede Herrens ark. De førte den til Abinadabs hus på højen og helligede hans søn Eleazar til at vogte Herrens ark.

#### Sejr over filistrene

**2** Fra den dag arken fik sin plads i Kirjat-Jearim, gik der lang tid; der gik tyve år, og hele Israels hus sukkede efter Herren. **3** Samuel sagde da til hele Israels hus: »Hvis I vil vende tilbage til Herren af hele jeres hjerte, skal I fjerne de fremmede guder og Astarterne og af hjertet holde fast ved Herren og tjene ham alene. Så vil han redde jer fra filistrene.« **4** Israelitterne fjernede så Ba’alerne og Astarterne og tjente Herren alene. **5** Derpå sagde Samuel: »Kald hele Israel sammen i Mispa, så vil jeg gå i forbøn for jer hos Herren.« **6** De samledes da i Mispa, øste vand op og udgød det for Herrens ansigt. De fastede den dag og sagde: »Vi har syndet mod Herren.«

Samuel dømte israelitterne i Mispa.

**7** Så snart filistrene hørte, at israelitterne havde samlet sig i Mispa, drog filisterfyrsterne op mod Israel. Da israelitterne hørte det, blev de bange for filistrene **8** og sagde til Samuel: »Bliv ved med at råbe til Herren vor Gud, så han frelser os fra filistrene.« **9** Samuel tog et spædlam og bragte det som heloffer til Herren. Han råbte til Herren for Israel, og Herren svarede ham. **10** Mens Samuel var i færd med at ofre, var filistrene gået til angreb på Israel. Men Herren sendte den dag et voldsomt tordenvejr over filistrene og skabte forvirring blandt dem, så de blev slået af Israel. **11** Israelitterne rykkede ud fra Mispa og forfulgte filistrene til neden for Bet-Kar og huggede dem ned. **12** Samuel tog en sten og stillede den op mellem Mispa og Jeshana. Han kaldte den Eben-ha-Ezer, for han sagde: »Så langt har Herren hjulpet os.«

**13** Sådan bukkede filistrene under, og de trængte ikke mere ind på israelitisk område. Så længe Samuel levede, lå Herrens hånd på filistrene. **14** De byer, filistrene havde erobret fra Israel lige fra Ekron til Gat, fik Israel tilbage; også byernes opland befriede Israel fra filistrene. Der var fred mellem Israel og amoritterne.

**15** Samuel var dommer i Israel, så længe han levede. **16** Hvert år drog han rundt til Betel, Gilgal og Mispa og dømte Israel alle disse steder. **17** Så vendte han tilbage til Rama, for dér boede han, og dér dømte han Israel. Dér byggede han et alter for Herren.

### 1 Sam 8

#### Israelitternes krav om kongedømme

**1** Da Samuel blev gammel, satte han sine sønner til dommere over Israel. **2** Hans førstefødte hed Joel, den næste Abija; de var dommere i Be’ersheba. **3** Men hans sønner fulgte ikke i hans spor. De lod sig lede af egen fordel; de tog imod bestikkelse og bøjede retten. **4** Da samledes alle Israels ældste og gik til Samuel i Rama **5** og sagde til ham: »Du er gammel nu, og dine sønner følger ikke i dit spor. Sæt dog en konge til at herske over os, ligesom hos alle de andre folk.« **6** Men Samuel syntes ikke om, at de sagde: »Giv os en konge, der kan herske over os,« så han bad til Herren, **7** og Herren svarede: »Alt, hvad folket forlanger af dig, skal du føje dem i. Det er jo ikke dig, de forkaster; men de forkaster mig som deres konge. **8** Nu gør de mod dig, nøjagtig som de har gjort mod mig; fra den dag jeg førte dem op fra Egypten til i dag, har de svigtet mig og dyrket andre guder. **9** Føj dem kun, men advar dem først indtrængende om de rettigheder, den konge får, som skal regere over dem.«

**10** Samuel fortalte folket, som krævede en konge af ham, alt hvad Herren havde sagt; **11** han sagde: »Den konge, der skal regere over jer, har disse rettigheder: Jeres sønner vil han sætte til at gøre tjeneste ved sine vogne og heste og løbe foran sin vogn **12** eller sætte dem til førere for afdelinger på tusind og på halvtreds mand eller til at pløje sin jord og høste sin afgrøde eller til at lave sine krigsvåben og udstyret til sine vogne. **13** Jeres døtre vil han tage til at blande salve, lave mad og bage. **14** De bedste af jeres marker og vingårde og olivenlunde vil han tage fra jer og give til sine folk. **15** Jeres kornmarker og vingårde vil han tage tiende af og give den til sine hofmænd og sine folk. **16** Jeres trælle og trælkvinder, de bedste af jeres okser og jeres æsler vil han tage og bruge til sit arbejde. **17** Jeres småkvæg vil han tage tiende af, og I bliver trælle for ham. **18** Til den tid skal I komme til at råbe til Herren på grund af jeres konge, som I selv har valgt; men da vil Herren ikke svare jer.«

**19** Men folket ville ikke høre på Samuel. »Nej,« sagde de, »vi vil have en konge over os, **20** så vi kan få det ligesom alle de andre folk. Vores konge skal herske over os og rykke ud i spidsen for os og føre vore krige.« **21** Da Samuel havde hørt alt, hvad folket havde at sige, fortalte han Herren det, **22** og Herren svarede: »Føj dem, og lad dem få en konge.« Da sagde Samuel til Israels mænd: »Gå hjem, hver til sin by.«

### 1 Sam 9

#### Saul salves til konge

**1** I Benjamin boede en velstående mand, der hed Kish. Han var søn af Abiel, søn af Seror, søn af Bekorat, søn af benjaminitten Afia. **2** Han havde en søn, der hed Saul; han var en smuk ung mand. Ingen af israelitterne var smukkere end han; han var et hoved højere end alt folket.

**3** Sauls far Kish havde nogle æsler. Da de engang var løbet væk, sagde Kish til sin søn: »Tag en af karlene med dig og gå ud og led efter æslerne.« **4** De gik så igennem Efraims bjergland, og de gik igennem Shalisha-egnen, men fandt dem ikke. Så gik de igennem Sha’alim-egnen, men der var de heller ikke. Så gik de gennem Benjamins land, men fandt dem ikke. **5** Da de kom til Suf-egnen, sagde Saul til karlen, der var med ham: »Kom, lad os gå hjem; ellers holder min far op med at tænke på æslerne og bliver i stedet bekymret for os.« **6** Men han svarede: »Hør engang, i byen dér bor der en gudsmand. Han er en anset mand; alt, hvad han forudsiger, indtræffer virkelig. Lad os gå derhen. Måske kan han give os besked angående vores ærinde.« **7** Saul sagde til karlen: »Ja, men hvad skal vi give manden, hvis vi går derhen? Vi har jo ikke mere brød i vores tasker og ingen gave til gudsmanden. Vi har ingenting.« **8** Men karlen blev ved: »Jo, jeg har en kvart sekel sølv på mig; den vil jeg give gudsmanden, så han kan give os besked angående vores ærinde.« **9** – Før i tiden sagde man i Israel, når man gik hen for at rådspørge Gud: »Kom, lad os gå til seeren!« For det, man i dag kalder en profet, kaldte man før i tiden en seer. – **10** Saul sagde til karlen: »Det er et godt forslag. Kom, lad os gå derhen!« Så gik de hen til byen, hvor gudsmanden boede.

**11** Da de gik op ad vejen til byen, mødte de nogle piger, som var på vej ud for at hente vand, og dem spurgte de, om seeren var der. **12** De svarede: »Ja, han er lige kommet. Skynd dig! Han er kommet til byen, fordi folket i dag holder slagtoffer på offerhøjen. **13** Så snart I kommer ind i byen, vil I møde ham, inden han går op på offerhøjen til måltidet. Folk begynder nemlig ikke at spise, før han kommer, for han skal velsigne slagtofferet. Først så kan gæsterne begynde at spise. Gå bare derop, for det er nu, I kan møde ham.« **14** Så fortsatte de op til byen, og da de var nået ind i den, kom Samuel gående imod dem på vej op til offerhøjen.

**15** Dagen før Saul kom, havde Herren talt til Samuel og sagt: **16** »I morgen vil jeg sende en mand fra Benjamins land til dig. Ham skal du salve til fyrste over mit folk Israel, og han skal frelse mit folk fra filistrene; for jeg har set mit folks nød, og dets klageskrig har nået mig.« **17** Så snart Samuel fik øje på Saul, sagde Herren til ham: »Det er den mand, jeg talte til dig om. Han skal herske over mit folk.«

**18** I byporten henvendte Saul sig til Samuel og spurgte: »Kan du sige mig, hvor seerens hus ligger?« **19** Samuel svarede: »Det er mig, der er seeren. Gå i forvejen op på offerhøjen, så kan I spise sammen med mig i dag. I morgen vil jeg følge dig på vej, og så skal jeg give dig besked om alt, hvad der ligger dig på sinde. **20** Æslerne, som løb væk for tre dage siden, skal du ikke bekymre dig om. De er fundet! Men hvem skal alt værdifuldt i Israel tilhøre, hvis ikke dig og hele din fars hus?« **21** Saul svarede: »Jamen jeg er kun benjaminit; jeg kommer fra Israels mindste stamme, og min slægt er den mest ubetydelige af alle slægter i Benjamins stamme. Hvor kan du sige sådan noget til mig?« **22** Men Samuel tog Saul og karlen med og førte dem ind i salen og gav dem plads øverst blandt gæsterne; der var omkring tredive. **23** Samuel sagde til kokken: »Kom med det stykke, jeg gav dig med besked om at lægge det til side.« **24** Kokken tog da lårstykket, løftede det op, satte det for Saul og sagde: »Her har du det, der er lagt til side. Spis nu, for det er gemt til dig, til dette øjeblik.« Den dag spiste Saul sammen med Samuel. **25** Derpå gik de ned fra offerhøjen til byen. Oppe på taget blev der redt seng til Saul, **26** og han lagde sig til at sove.

Da det blev lyst, råbte Samuel op til Saul på taget: »Stå op, jeg vil følge dig på vej.« Så stod Saul op, og han og Samuel gik ud sammen. **27** Da de kom til udkanten af byen, sagde Samuel til Saul: »Giv karlen besked om at gå i forvejen, og bliv her selv et øjeblik, så vil jeg kundgøre dig, hvad Gud har sagt.«

### 1 Sam 10

**1** Da tog Samuel oliekrukken og hældte olien ud over hans hoved, kyssede ham og sagde: »Nu salver Herren dig til fyrste over sin ejendom. **2** Når du i dag forlader mig, vil du møde to mænd ved Rakels grav i Selsa i Benjamins land; de vil fortælle dig, at æslerne, som du gik ud at lede efter, er fundet, og at din far ikke længere tænker på æslerne, men er bekymret for jer og siger: Hvad kan jeg gøre for min søn? **3** Når du går videre derfra og kommer til Tabor-egen, vil du møde tre mænd, der er på vej op til Gud i Betel. Den ene bærer tre kid, den anden tre brød og den tredje en krukke vin. **4** De vil hilse på dig og give dig to brød, som du skal tage imod. **5** Derefter kommer du til Guds Gibea, hvor filistrenes guvernør bor. Når du går ind i byen, vil du støde på en flok profeter, der er på vej ned fra offerhøjen; i spidsen for dem går folk, der spiller på harpe, pauke, fløjte og citer, og selv er de i profetisk henrykkelse. **6** Herrens ånd vil gribe dig, så du kommer i profetisk henrykkelse sammen med dem og bliver forvandlet til et andet menneske. **7** Når du ser disse tegn indtræffe, kan du udrette, hvad du vil, for Gud er med dig. **8** Gå i forvejen ned til Gilgal; så kommer jeg ned til dig for at bringe brændofre og måltidsofre. Vent syv dage, til jeg kommer og fortæller dig, hvad du skal gøre.«

**9** Da Saul vendte sig om og forlod Samuel, gav Gud ham et andet hjerte, og samme dag indtraf alle disse tegn. **10** De nåede til Gibea, og en flok profeter kom ham i møde. Da greb Guds ånd ham, og han kom i profetisk henrykkelse sammen med dem. **11** Da alle de, der kendte ham fra tidligere, så ham i henrykkelse sammen med profeterne, sagde de til hinanden: »Hvad er der sket med Kishs søn? Er også Saul blandt profeterne?« **12** Og en mand fra stedet dér sagde: »Hvem er deres far?« Derfor er det blevet et mundheld: Er også Saul blandt profeterne?

**13** Da den profetiske henrykkelse var ovre, gik han hjem. **14** Hans farbror spurgte ham, hvor han og karlen havde været henne, og han svarede: »Ude at lede efter æslerne, og da vi ikke kunne finde dem, gik vi til Samuel.« **15** »Fortæl mig, hvad Samuel sagde til jer,« sagde Sauls farbror, **16** og Saul svarede: »Han fortalte os, at æslerne var fundet.« Men hvad Samuel havde sagt om kongedømmet, fortalte Saul ikke.

#### Kongevalget i Mispa

**17** Derpå stævnede Samuel folket sammen hos Herren i Mispa **18** og sagde til israelitterne: »Dette siger Herren, Israels Gud: Jeg førte Israel op fra Egypten, og jeg reddede jer fra Egypten og alle de andre riger, der undertrykte jer. **19** Men I har i dag forkastet jeres Gud, som har frelst jer fra alle jeres ulykker og trængsler. For I har sagt: Nej, en konge skal du sætte over os! Træd nu frem for Herrens ansigt, stamme for stamme og slægt for slægt.« **20** Så lod Samuel alle Israels stammer træde frem, og loddet faldt på Benjamins stamme. **21** Derefter lod han Benjamins stamme træde frem, slægt for slægt, og loddet faldt på Matris slægt, og til sidst faldt loddet på Kishs søn Saul. De ledte efter ham, men kunne ikke finde ham. **22** Så spurgte de igen Herren: »Er manden her?« Herren svarede: »Han har gemt sig ved trosset.« **23** Så løb de hen og hentede ham, og han trådte frem midt i folkemængden. Han var et hoved højere end alt folket. **24** Da sagde Samuel til dem alle: »Her ser I ham, som Herren har udvalgt. Hans lige findes ikke i hele folket.« Og alle brød ud i hyldestråb: »Kongen leve!«

**25** Samuel kundgjorde kongeloven for folket og skrev den ned i en bog, som han lagde for Herrens ansigt. Derpå sendte han dem alle sammen hjem hver til sit. **26** Saul gik også hjem til Gibea fulgt af nogle krigere, hvis hjerte Gud havde rørt. **27** Men nogle ondsindede mennesker sagde: »Hvordan skal han kunne frelse os?« De foragtede ham og bragte ikke nogen hyldestgave til ham; men han lod som ingenting.

### 1 Sam 11

#### Sejren over ammonitterne

**1** Ammonitten Nahash drog ud og belejrede Jabesh i Gilead. Mændene i Jabesh sagde til ham: »Slut pagt med os, så vil vi underkaste os.« **2** Ammonitten Nahash svarede: »Jeg vil slutte pagt med jer på den betingelse, at jeg må stikke højre øje ud på jer alle sammen og på den måde bringe forhånelse over hele Israel.« **3** De ældste i Jabesh sagde til ham: »Giv os en frist på syv dage, så vi kan sende bud ud over hele Israel. Hvis der ikke er nogen, der kan frelse os, vil vi overgive os.« **4** Da sendebudene kom til Sauls Gibea og forelagde sagen for indbyggerne, brast alle i gråd. **5** I det samme kom Saul hjem fra marken med sine okser, og han spurgte: »Hvad er der i vejen med dem, siden de græder?« De fortalte ham, hvad mændene fra Jabesh havde sagt, **6** og da han hørte det, greb Guds ånd ham, og vreden flammede op i ham. **7** Han tog et spand okser, skar dem i stykker og sendte stykkerne med sendebudene ud i hele Israel med den besked: »Hvis der er nogen, der ikke vil rykke ud sammen med Saul og Samuel, skal der ske det samme med hans okser.« Da blev folket grebet af rædsel for Herren, og de rykkede ud alle som én. **8** Han mønstrede dem i Bezek; der var tre hundrede tusind israelitter og tredive tusind judæere. **9** Så sagde han til sendebudene, der var kommet: »I kan sige til mændene i Jabesh i Gilead, at i morgen ved middagstid bliver de frelst.« Da sendebudene kom og fortalte det til mændene i Jabesh, blev de glade **10** og sagde til ammonitterne: »I morgen vil vi overgive os, og så kan I gøre med os, hvad I vil.« **11** Næste dag delte Saul hæren i tre afdelinger. I morgenvagten trængte de ind i lejren og huggede ammonitterne ned indtil middagstid. De overlevende blev spredt, så der ikke var to tilbage på samme sted.

**12** Folket sagde til Samuel: »Hvem var det, der sagde: ›Skal Saul være konge over os?‹ Kom med de mænd, så vi kan dræbe dem.« **13** Men Saul sagde: »I dag skal ingen lide døden, for i dag har Herren givet Israel sejr.« **14** Samuel sagde til folket: »Kom, lad os gå til Gilgal og dér stadfæste kongedømmet.« **15** Så gik hele folket til Gilgal, og dér, for Herrens ansigt i Gilgal, gjorde de Saul til konge. De bragte måltidsofre dér for Herrens ansigt, og Saul og alle Israels mænd var meget glade.

### 1 Sam 12

#### Samuels afskedstale

**1** Samuel sagde til hele Israel: »Jeg har nu føjet jer i alt, hvad I har forlangt af mig, og ladet jer få en konge. **2** Nu er det kongen, der skal gå i spidsen for jer. Selv er jeg gammel og grå, og mine sønner har I hos jer; fra jeg var ung til nu, er jeg gået i spidsen for jer. **3** Her står jeg! Vidn nu imod mig over for Herren og hans salvede. Har jeg taget en okse fra nogen? Har jeg taget et æsel fra nogen? Har jeg undertrykt nogen? Har jeg mishandlet nogen? Har jeg taget imod bestikkelse af nogen og lukket øjnene for uretten? I så fald vil jeg give jer erstatning.« **4** Men de svarede: »Du har ikke undertrykt os eller mishandlet os eller taget noget fra nogen.« **5** Han sagde til dem: »I dag er Herren og hans salvede vidne på, at I ikke har fundet mig skyldig i noget.« »Ja,« svarede de.

**6** Da sagde Samuel til folket: »Det er Herren, der sendte Moses og Aron og førte jeres fædre op fra Egypten. **7** Træd nu frem, så jeg her for Herrens ansigt kan gå i rette med jer ved at fortælle om de retfærdige gerninger, Herren har øvet mod jer og jeres fædre. **8** Da Jakob var kommet til Egypten, råbte jeres fædre til Herren, og han sendte Moses og Aron. De førte jeres fædre ud af Egypten og lod dem bo på dette sted. **9** Men de glemte Herren deres Gud, og han gav dem i hænderne på Hasors hærfører Sisera, på filistrene og på Moabs konge, som gik til angreb på dem. **10** Da råbte de til Herren: ›Vi har syndet, for vi har svigtet Herren og dyrket Ba’alerne og Astarterne. Red os nu fra vores fjender, så vil vi dyrke dig.‹ **11** Herren sendte Jerubba’al, Bedan, Jefta og Samuel og reddede jer fra jeres fjender på alle sider, så I kunne bo i tryghed. **12** Men da I så, at ammonitterkongen Nahash gik til angreb på jer, sagde I til mig: Nej, en konge skal regere over os! Og det gjorde I, skønt Herren jeres Gud er jeres konge. **13** Her har I den konge, som I har valgt og krævet. Nu har Herren givet jer en konge! **14** Hvis I frygter Herren og tjener ham, hvis I adlyder ham og ikke trodser hans befaling, og hvis både I og den konge, der regerer over jer, følger Herren jeres Gud, er det godt. **15** Men hvis I ikke adlyder Herren, men trodser hans befaling, så skal Herrens hånd ramme jer og jeres konge. **16** Træd nu frem, og se det store under, Herren vil gøre for øjnene af jer! **17** Nu er det tiden for hvedehøsten. Jeg vil råbe til Herren, at han skal sende torden og regn; så skal I indse, at I har gjort, hvad der er meget ondt i Herrens øjne, ved at kræve en konge.«

**18** Så råbte Samuel til Herren, og samme dag sendte Herren torden og regn. Da blev hele folket grebet af stor frygt for Herren og for Samuel, **19** og de sagde til Samuel: »Gå i forbøn for os, dine tjenere, hos Herren din Gud, så vi ikke dør; for til alle vore synder har vi føjet det onde at kræve en konge.« **20** Samuel sagde til folket: »Frygt ikke, selv om I har gjort dette onde. Nu må I ikke vige fra Herren, men I skal tjene ham af hele jeres hjerte. **21** Vig ikke fra ham, så I følger de tomme afguder, som intet gavner eller hjælper, fordi de er tomhed. **22** For sit store navns skyld vil Herren ikke forkaste sit folk, for han besluttede at gøre jer til sit folk. **23** Jeg vil da heller aldrig begå den synd mod Herren at holde op med at gå i forbøn for jer. Jeg vil vise jer den gode og rette vej. **24** Frygt Herren og tjen ham i trofasthed af hele jeres hjerte! Se, hvor store ting han har gjort imod jer. **25** Men hvis I handler ondt, skal både I og jeres konge miste livet.«

### 1 Sam 13

#### Ny krig med filistrene

**1** Saul var ... år, da han blev konge, og han regerede to år over Israel. **2** Saul udvalgte tre tusind mand fra Israel. De to tusind var hos Saul i Mikmas og i bjergene ved Betel, de tusind var hos Jonatan i Gibea i Benjamin. Resten af folket sendte han hjem hver til sit.

**3** Jonatan slog filistrenes guvernør i Geba ihjel, og det fik filistrene at vide. Saul lod støde i hornet over hele landet, for han sagde: »Det skal hebræerne høre!« **4** Hele Israel fik således at vide, at Saul havde slået filistrenes guvernør ihjel, og at Israel havde lagt sig for had hos filistrene. Da blev hæren kaldt sammen i Gilgal for at slutte op bag Saul. **5** Imens samledes filistrene til angreb på Israel. De havde tre tusind vogne, seks tusind ryttere og fodfolk så talrigt som sandet ved havets bred. De drog op og slog lejr i Mikmas øst for Bet-Aven. **6** Da israelitterne indså, hvilken fare de var i, og at de var hårdt trængt, gemte nogle sig i huler, grotter og klippekløfter, i gravkamre og cisterner, **7** mens andre gik over Jordan til Gads og Gileads land.

Saul var stadig i Gilgal, og hele hæren sluttede op bag ham, skælvende af rædsel. **8** Han ventede syv dage til den tid, Samuel havde fastsat; men Samuel kom ikke til Gilgal, og folkene begyndte at forlade ham og spredes. **9** Da sagde Saul: »Kom med brændofferet og måltidsofrene!« og han bragte brændofferet. **10** Han var netop færdig med at ofre, da Samuel kom, og Saul gik ham i møde for at hilse ham. **11** »Hvad har du gjort?« spurgte Samuel, og Saul svarede: »Da jeg så, at folkene forlod mig og spredtes, og at du selv ikke kom til den aftalte tid, og at filistrene samledes i Mikmas, **12** tænkte jeg: Nu drager filistrene ned mod mig i Gilgal, og jeg har ikke søgt Herrens gunst. Så tog jeg mod til mig og bragte brændofferet.« **13** Samuel sagde: »Du har båret dig tåbeligt ad! Hvis du havde holdt den befaling, som Herren din Gud har givet dig, havde Herren grundfæstet dit kongedømme over Israel til evig tid. **14** Men nu skal dit kongedømme ikke bestå. Herren har udsøgt sig en mand efter sit hjerte. Ham har han udpeget til fyrste over sit folk, fordi du ikke holdt, hvad Herren befalede dig.« **15** Så tog Samuel af sted og drog op fra Gilgal til Gibea i Benjamin.

Saul mønstrede de folk, der var hos ham; der var omtrent seks hundrede mand. **16** Saul og hans søn Jonatan og de folk, der var med dem, lå i Geba i Benjamin, mens filistrene havde slået lejr i Mikmas. **17** Plyndringsstyrken rykkede ud fra filistrenes lejr i tre afdelinger. Den ene afdeling drog i retning af Ofra til Shual-egnen, **18** den anden i retning af Bet-Horon og den tredje i retning af det område, hvorfra man har udsigt over Sebo’im-dalen til ørkenen.

**19** I hele Israel fandtes der ingen smede, for filistrene tænkte, at hebræerne ellers ville lave sværd eller spyd. **20** Israelitterne måtte derfor ned til filistrene, når de skulle have smedet deres plovjern, hakker, økser og segl. **21** Prisen var en pim for plovjern og hakker, og en tredjedel sekel for forke og økser og for at få indsat pigge. **22** Den dag, slaget stod, var der derfor ingen af Sauls og Jonatans folk, der havde sværd eller spyd; men det havde Saul og hans søn Jonatan.

**23** Filistrenes forpost rykkede frem til passet ved Mikmas.

### 1 Sam 14

**1** En dag sagde Sauls søn Jonatan til sin våbendrager: »Kom, lad os gå over på den anden side til filistrenes forpost.« Men han fortalte ikke sin far noget. **2** På det tidspunkt sad Saul i udkanten af Gibea under granatæbletræet på tærskepladsen. Han havde omtrent seks hundrede mand hos sig. **3** Akija bar efoden; han var søn af Akitub, en bror til Ikabod, der var søn af Pinehas og sønnesøn af Eli, Herrens præst i Shilo. Ingen vidste, at Jonatan var gået. **4** På begge sider af det pas, som Jonatan prøvede at komme igennem for at angribe filistrenes forpost, er der et klippefremspring; det ene hedder Boses, det andet Sene. **5** Den ene spids rager i vejret på nordsiden ud for Mikmas og den anden på sydsiden ud for Geba.

**6** Jonatan sagde altså til sin våbendrager: »Kom, lad os gå over til forposten hos disse uomskårne mennesker. Måske vil Herren hjælpe os, for der er intet, der hindrer Herren i at give sejr, uanset om vi er mange eller få.« **7** Våbendrageren sagde: »Gør det, du har i sinde! Gå i gang! Jeg går med dig, hvorhen du vil.« **8** Jonatan sagde: »Nu går vi over til mændene og sørger for at blive opdaget af dem. **9** Hvis de siger til os: ›Rør jer ikke, førend vi når frem til jer,‹ så bliver vi stående, hvor vi er, og går ikke op til dem. **10** Men siger de: ›Kom op til os!‹ så går vi derop, for så har Herren givet dem i vores hånd. Det skal være vores tegn.«

**11** Da nu filistrenes forpost opdagede dem, sagde filistrene: »Se, der er nogle hebræere, der er kommet ud af grotterne, hvor de gemte sig.« **12** Og mændene på forposten råbte til Jonatan og hans våbendrager: »Kom op til os, så skal vi fortælle jer noget.« Jonatan sagde til sin våbendrager: »Følg med mig derop, for Herren har givet dem i Israels hånd.« **13** Så klatrede Jonatan derop på hænder og fødder fulgt af våbendrageren. Jonatan fældede filistrene, og våbendrageren kom bagefter og gav dem dødsstødet. **14** I dette første angreb, som Jonatan og hans våbendrager foretog, dræbte de omtrent tyve mand på en strækning af omtrent en halv plovfures længde. **15** Da opstod der rædsel i lejren og i hele hæren; selv forposten og plyndringsstyrken blev grebet af rædsel. Jorden rystede, og der opstod en gudsrædsel.

**16** Da Sauls udkigsposter i Gibea i Benjamin så derover og opdagede forvirringen i den fjendtlige hær, **17** sagde Saul til sine folk: »Hold mønstring og find ud af, hvem vi mangler!« De holdt mønstring, og det viste sig, at Jonatan og hans våbendrager ikke var der. **18** Saul sagde til Akija: »Kom med Guds ark!« Guds ark befandt sig nemlig dengang hos israelitterne. **19** Mens Saul talte med præsten, blev larmen i filistrenes lejr større og større. Så sagde Saul til præsten: »Lad det være!« **20** Derpå kaldte Saul alle sine folk sammen, og da de kom ud på slagmarken, så de, at filistrene rettede deres sværd mod hinanden, og det var én stor forvirring. **21** De hebræere, som tidligere havde været på filistrenes side, og som var draget i felten med dem, faldt fra og gik over til israelitterne, som havde sluttet sig til Saul og Jonatan. **22** Da alle de israelitter, som havde gemt sig i Efraims bjergland, hørte, at filistrene var på flugt, gik de også med i krigen og forfulgte dem. **23** Således gav Herren Israel sejr den dag.

Kampen bredte sig forbi Bet-Aven, **24** og israelitterne var hårdt trængt den dag. Saul afkrævede folkene en ed og sagde: »Forbandet være den mand, som spiser, før det bliver aften, og jeg har taget hævn over mine fjender.« Ingen spiste. **25** Nu var der honning på marken, **26** og da folkene kom hen til bikagerne, opdagede de, at der var en overflod af honning; men ingen førte hånden til munden af frygt for eden. **27** Jonatan havde imidlertid ikke hørt, at hans far havde taget folkene i ed. Han rakte den stav frem, han havde i hånden, dyppede spidsen af den i en bikage og førte hånden til munden, og så fik hans øjne ny glans. **28** Da sagde en af mændene: »Din far har taget folkene i ed og sagt: Forbandet være den mand, som spiser i dag! Det er derfor, alle er så udmattede.« **29** »Min far styrter landet i ulykke!« udbrød Jonatan, »se, hvordan mine øjne har fået ny glans, fordi jeg smagte lidt af denne honning. **30** Hvad så, hvis folkene i dag havde spist sig mætte i det bytte, de havde taget fra deres fjender! Nu bliver filistrenes nederlag ikke stort.«

**31** Den dag slog de filistrene og forfulgte dem fra Mikmas til Ajjalon. Folkene var meget udmattede **32** og kastede sig derfor over byttet, tog får og køer og kalve og begyndte at slagte dem på den bare jord og spise kødet med blodet i. **33** Da Saul fik at vide, at folket syndede mod Herren ved at spise blodet med, sagde han: »I er troløse! Rul straks en stor sten herhen til mig!« **34** Og han sagde videre: »Gå rundt til folkene og sig, at de skal komme hen til mig med deres okser og får og slagte dem her og spise dem. De må ikke synde mod Herren ved at spise blodet med.« I nattens løb kom de alle med det, de havde, og slagtede det dér. **35** Og Saul byggede et alter for Herren; det var det første alter, han byggede for Herren.

**36** Derefter sagde Saul: »Lad os sætte efter filistrene i nat og udplyndre dem til daggry; vi lader ingen af dem være tilbage.« De svarede: »Gør, som du synes.« Men præsten sagde: »Lad os først træde frem her for Gud.« **37** Saul spurgte da Gud: »Skal jeg sætte efter filistrene? Giver du dem i Israels hånd?« Men denne gang fik han ikke noget svar. **38** Da sagde Saul: »Alle høvdinge, kom herhen! Find ud af, hvad det er for en synd, der er begået i dag. **39** For så sandt Herren lever, han som giver Israel sejr: Om det så er min søn Jonatan, der er den skyldige, skal han dø!« Ingen svarede ham. **40** Så sagde han til hele Israel: »I skal stå til den ene side, og jeg og min søn Jonatan til den anden side.« »Gør, som du synes,« svarede de. **41** Da sagde Saul til Herren, Israels Gud: »Lad sandheden komme frem!« Loddet faldt på Jonatan og Saul, og folket gik fri. **42** »Kast lod mellem mig og min søn Jonatan,« sagde Saul, og loddet faldt på Jonatan. **43** Så sagde Saul til Jonatan: »Fortæl, hvad du har gjort,« og Jonatan sagde: »Jeg har smagt lidt honning på spidsen af min stav. Jeg er rede til at dø!« **44** Saul sagde: »Gud ramme mig igen og igen, om ikke du skal dø, Jonatan!« **45** Men folkene sagde til ham: »Skal Jonatan, som har vundet så stor en sejr for Israel, virkelig dø? Ikke tale om! Så sandt Herren lever: Der skal ikke krummes et hår på hans hoved, for det er med Guds hjælp, han har vundet i dag.« Derefter købte de Jonatan fri, så han undgik døden.

**46** Saul opgav nu at forfølge filistrene og vendte hjem, mens filistrene drog tilbage til deres eget område.

#### Sauls krige og familieforhold

**47** Da Saul havde vundet kongedømmet over Israel, gik han i krig mod sine fjender på alle sider, moabitterne, ammonitterne, edomitterne, Sobas konger og filistrene, og hvorhen han vendte sig, sejrede han. **48** Han vandt sejr i et slag mod amalekitterne og reddede Israel fra de folk, der udplyndrede det.

**49** Sauls sønner var Jonatan, Jishvi og Malkishua. Den ældste af hans to døtre hed Merab, den yngste Mikal. **50** Hans hustru hed Akinoam; hun var datter af Akima’as. Hans hærfører hed Abner; han var søn af Sauls farbror Ner. **51** Sauls far Kish og Abners far Ner var sønner af Abiel.

**52** Krigen med filistrene var hård, så længe Saul levede. Hver gang Saul så en heltemodig og tapper mand, tog han ham i sin tjeneste.

### 1 Sam 15

#### Krigen mod amalekitterne og Samuels brud med Saul

**1** Samuel sagde til Saul: »Det var mig, Herren sendte for at salve dig til konge over sit folk Israel. Vær nu lydig mod Herrens ord! **2** Dette siger Hærskarers Herre: Jeg vil straffe amalekitterne for det, de gjorde mod israelitterne, da de spærrede vejen, dengang israelitterne drog op fra Egypten. **3** Ryk nu ud og slå amalekitterne og læg band på alt, hvad der tilhører dem. Skån ikke nogen, men dræb både mænd og kvinder, børn og spæde, okser og får, kameler og æsler.« **4** Så opbød Saul hæren og mønstrede den i Telaim; der var to hundrede tusind mand fodfolk foruden ti tusind judæere.

**5** Saul nåede til Amaleks by og lagde sig i baghold i dalen. **6** Han sagde til kenitterne: »Skil jer fra amalekitterne, og se at slippe væk, så jeg ikke kommer til at udrydde jer sammen med dem. I viste jo israelitterne godhed, dengang de drog op fra Egypten.« Så skilte kenitterne sig fra amalekitterne, **7** og Saul slog amalekitterne og forfulgte dem fra Havila helt til Shur, som ligger øst for Egypten. **8** Han tog amalekitterkongen Agag levende til fange, men hele folket lagde han band på med sværdet. **9** Men Saul og hans folk skånede Agag og de bedste får og okser, fedekvæg og lam, ja, alt det bedste; det ville de ikke lægge band på, men alt det dårlige og værdiløse kvæg lagde de band på.

**10** Da kom Herrens ord til Samuel: **11** »Jeg fortryder, at jeg har gjort Saul til konge, for han har vendt sig fra mig og har ikke holdt min befaling.« Samuel blev vred, og han råbte hele natten til Herren. **12** Næste morgen ville han gå Saul i møde, men fik at vide, at Saul var kommet til Karmel og havde rejst et mindesmærke der; derefter var han drejet af og gået videre ned til Gilgal. **13** Da Samuel kom til Saul, sagde Saul til ham: »Herren velsigne dig. Jeg har holdt Herrens befaling.« **14** Samuel spurgte: »Hvad er det så for en brægen og brølen, jeg kan høre?« **15** Saul svarede: »Det er nogle dyr, de tog med fra amalekitterne. Folkene skånede nemlig de bedste får og okser for at ofre dem til Herren din Gud. Men resten har vi lagt band på.« **16** »Ti stille!« sagde Samuel, »så skal jeg fortælle dig, hvad Herren har sagt til mig i nat.« »Sig det!« svarede Saul, **17** og Samuel sagde: »Selv om du i dine egne øjne er ringe, så er du overhoved for Israels stammer, og Herren har salvet dig til konge over Israel. **18** Han sendte dig af sted og sagde til dig: ›Læg band på de syndige amalekitter, og gå til angreb på dem, indtil du har gjort det af med dem.‹ **19** Hvorfor adlød du ikke Herren, men kastede dig over byttet og gjorde, hvad der var ondt i Herrens øjne?« **20** Saul svarede: »Jeg adlød Herren og drog hen, hvor han sendte mig. Jeg tog amalekitterkongen Agag med og lagde band på amalekitterne. **21** Men folkene tog nogle får og køer af byttet, det bedste af det, der skulle lægges band på, for at ofre det til Herren din Gud i Gilgal.« **22** Da sagde Samuel:

> »Vil Herren hellere have brændofre og slagtofre  
> end lydighed mod Herren?  
> Nej, at adlyde er bedre end offer,  
> at lytte er bedre end vædderes fedt.  
>  **23** Men genstridighed er som spådomssynd,  
> trods som afgudsdyrkelse.  
> Fordi du har forkastet Herrens ord,  
> har han forkastet dig som konge.«

**24** Saul sagde til Samuel: »Jeg har syndet, for jeg har overtrådt Herrens bud og dine befalinger; men jeg var bange for folkene og føjede dem. **25** Tilgiv mig nu min synd og vend tilbage sammen med mig, så jeg kan tilbede Herren.« **26** Men Samuel svarede: »Nej, jeg vil ikke vende tilbage sammen med dig. Fordi du har forkastet Herrens ord, har han forkastet dig som konge over Israel.« **27** Idet Samuel vendte sig om for at gå, greb Saul fat i fligen af hans kappe, så den blev revet itu. **28** Da sagde Samuel til ham: »I dag har Herren revet kongedømmet over Israel fra dig og givet det til en anden, der er bedre end du; **29** han, som er Israels herlighed, lyver ikke og angrer ikke, for han er ikke et menneske, så han angrer.« **30** Saul sagde: »Jeg har syndet, men vis mig nu den ære over for de ældste i mit folk og over for Israel at vende tilbage sammen med mig, så jeg kan tilbede Herren din Gud.« **31** Så fulgte Samuel med Saul, og Saul tilbad Herren.

**32** Derefter sagde Samuel: »Før amalekitterkongen Agag hen til mig!« Og Agag gik frimodigt derhen og sagde: »Dødens bitterhed er i sandhed forsvundet.« **33** Men Samuel sagde: »Ligesom dit sværd har gjort kvinder barnløse, skal din mor nu blive barnløs frem for nogen.« Så huggede Samuel Agag ned for Herrens ansigt i Gilgal. **34** Derefter gik Samuel til Rama, mens Saul drog hjem til Sauls Gibea.

**35** Til sin dødsdag så Samuel ikke Saul mere, for han var grebet af sorg over Saul. Herren havde fortrudt, at han havde gjort Saul til konge over Israel.

### 1 Sam 16

#### David salves til konge

**1** Herren sagde til Samuel: »Hvor længe vil du sørge over Saul, når jeg har forkastet ham som konge over Israel? Fyld dit horn med olie og tag af sted; jeg sender dig til betlehemitten Isaj, for jeg har udset mig en af hans sønner til konge.« **2** Samuel svarede: »Hvordan skal jeg kunne gå derhen? Når Saul hører det, slår han mig ihjel.« Men Herren sagde: »Tag en kvie med dig, og sig, at du kommer for at bringe Herren et slagtoffer. **3** Du skal indbyde Isaj til ofringen, så skal jeg lade dig vide, hvad du skal gøre. Ham, jeg giver dig besked om, skal du salve.«

**4** Samuel gjorde, som Herren havde sagt. Da han kom til Betlehem, blev de ældste i byen forfærdede over at se ham og sagde: »Kommer du med fred?« **5** Han svarede: »Ja, jeg kommer for at bringe Herren et slagtoffer. Nu skal I hellige jer og komme med mig til ofringen.« Selv helligede han Isaj og hans sønner og indbød dem til ofringen. **6** Da de kom, og han så Eliab, tænkte han: »Her står Herrens salvede foran Herren.« **7** Men Herren sagde til Samuel: »Se ikke på hans udseende og højde; ham forkaster jeg, for det drejer sig ikke om det, mennesker ser på; mennesker ser på det, de har for deres øjne, men Herren ser på hjertet.« **8** Så kaldte Isaj på Abinadab og førte ham frem for Samuel. Men han sagde: »Det er heller ikke ham, Herren har udvalgt.« **9** Så førte Isaj Shamma frem. Men han sagde: »Det er heller ikke ham, Herren har udvalgt.« **10** Isaj førte sine syv sønner frem for Samuel, men Samuel sagde til ham: »Herren har ikke udvalgt nogen af dem.« **11** Samuel spurgte nu Isaj: »Er det alle dine drenge?« Han svarede: »Der mangler endnu den yngste; han er ude at vogte får.« Samuel sagde til Isaj: »Send bud efter ham! Vi sætter os ikke til bords, før han kommer.« **12** Så sendte Isaj bud efter ham. Han var rødmosset, og desuden havde han kønne øjne og så godt ud. Og Herren sagde til ham: »Ham skal du salve, for ham er det.« **13** Samuel tog da hornet med olien og salvede ham, mens hans brødre var til stede, og fra den dag greb Herrens ånd David.

Så brød Samuel op og gik til Rama.

#### David optages i Sauls hof

**14** Herrens ånd forlod Saul, og en ond ånd fra Herren overvældede ham. **15** Sauls folk sagde til ham: »Det er en ond ånd fra Gud, der overvælder dig. **16** Sig til, herre! Dine tjenere er rede til at finde en, som kan spille på citer. Lad ham spille, når den onde ånd fra Gud kommer over dig, så får du det godt.« **17** Saul svarede dem: »Så find en, der er dygtig til at spille, og før ham til mig.« **18** En af de unge mænd sagde: »Jeg har set en søn af betlehemitten Isaj; han kan spille. Han er en dygtig mand og en god kriger; han taler forstandigt og ser godt ud, og Herren er med ham.« **19** Saul sendte da bud til Isaj: »Send din søn David, som er hos fårene, til mig!« **20** Isaj tog en homer brød, en lædersæk vin og et gedekid og sendte sin søn David til Saul med det. **21** Sådan kom David til Saul og kom i hans tjeneste. Saul kom til at holde meget af ham og gjorde ham til sin våbendrager, **22** og han sendte bud til Isaj: »Lad David blive i min tjeneste, for han har vundet min velvilje.«

**23** Hver gang den onde ånd fra Gud kom over Saul, greb David sin citer og spillede. Så fandt Saul lindring og fik det godt, for den onde ånd forlod ham.

### 1 Sam 17

#### Tvekampen mellem David og Goliat

**1** Filistrene samlede deres tropper til krig. De samledes i Soko i Juda, og så slog de lejr i Efes-Dammim mellem Soko og Azeka, **2** mens Saul og Israels mænd samledes og slog lejr i Terebintedalen, hvor de stillede op til kamp mod filistrene. **3** Filistrene havde taget opstilling på bjerget på den ene side og israelitterne på bjerget på den anden side, så de havde dalen imellem sig.

**4** Nu trådte en kriger frem fra filistrenes rækker og udfordrede til tvekamp. Han hed Goliat og var fra Gat, og han var seks alen og et fingerspand høj. **5** På hovedet havde han en bronzehjelm, og han var iført en brynje af bronze, der vejede fem tusind sekel. **6** På benene havde han bronzeskinner, og på ryggen bar han et krumsværd af bronze. **7** Spydstagen var som en væverbom, og spydspidsen af jern vejede seks hundrede sekel. Foran ham gik en skjoldbærer.

**8** Han stillede sig op og råbte over mod de israelitiske slagrækker: »Hvorfor er I rykket ud og har stillet op til kamp? Jeg er filister, mens I er trælle for Saul; udvælg jer en mand til at komme herned til mig! **9** Hvis han kan vinde over mig og slå mig ihjel, skal vi være jeres trælle; men hvis jeg vinder over ham og slår ham ihjel, skal I være vores trælle, og så kommer I til at trælle for os!« **10** Og filisteren sagde: »Her står jeg i dag og håner Israels slagrækker. Kom med en mand, så vi kan kæmpe med hinanden!« **11** Da Saul og alle israelitterne hørte disse ord fra filisteren, blev de ude af sig selv af rædsel.

**12** David var søn af en mand ved navn Isaj af Efrat-slægten fra Betlehem i Juda; Isaj havde otte sønner. På Sauls tid var Isaj en gammel mand, højt oppe i årene. **13** Hans ældste tre sønner var fulgt med Saul i krigen. De tre sønner, som var draget i krig, hed Eliab, den førstefødte, Abinadab, den næstældste, og Shamma, den tredje. **14** David var den yngste; de ældste tre var fulgt med Saul. **15** David forlod jævnligt Saul for at vogte sin fars får i Betlehem.

**16** I fyrre dage trådte filisteren frem morgen og aften og stillede sig op.

**17** Isaj sagde til sin søn David: »Tag en efa af det ristede korn og de her ti brød til dine brødre, og skynd dig så hen i lejren til dem! **18** Og de her ti stykker mælkeost skal du give tusindføreren. Find ud af, hvordan dine brødre har det, og få et pant med fra dem. **19** De er sammen med Saul og alle Israels mænd i Terebintedalen i kamp med filistrene.«

**20** Tidligt næste morgen overlod David fårene til en anden hyrde og begav sig af sted, sådan som Isaj havde befalet ham. Da han kom til vognborgen, var hæren netop ved at rykke ud i slagorden, og den udstødte kampråbet. **21** Israel og filistrene stod opstillet i slagorden over for hinanden. **22** David overlod sine ting til vagten ved trosset, løb ind i slagrækken og kom hen og hilste på sine brødre. **23** Mens han talte med dem, trådte en kriger frem fra filistrenes slagrækker og udfordrede til tvekamp; han hed Goliat, filisteren, og var fra Gat. Han talte, som han plejede, og det hørte David. **24** Da Israels mænd så ham, blev de alle meget bange og flygtede for ham. **25** »Har I set den mand, som træder frem der?« sagde Israels mænd, »det er for at håne Israel, han træder frem. Men den mand, som slår ham ihjel, vil kongen gøre meget rig; han vil give ham sin datter, og hans fars slægt vil han gøre til frie mænd i Israel.« **26** David spurgte de mænd, som stod sammen med ham: »Hvad gør man ved ham, som slår den filister ihjel og fjerner forhånelsen fra Israel? Hvem er egentlig denne uomskårne filister, siden han tør håne den levende Guds slagrækker?« **27** Folkene gav ham det samme svar, at sådan og sådan ville man gøre ved den mand, som slog ham ihjel. **28** Men Eliab, Davids ældste bror, hørte ham tale med mændene og blev vred på ham og sagde: »Hvorfor er du egentlig kommet herned? Hvem har du overladt den lille fåreflok i ørkenen til? Jeg ved godt, hvor fræk og ondskabsfuld du er; du er bare kommet herned for at følge slagets gang.« **29** David svarede: »Hvad har jeg nu gjort? Jeg spurgte jo bare!« **30** Så vendte han sig fra ham og spurgte en anden om det samme og fik samme svar.

**31** Det rygtedes, hvad David havde sagt, og man fortalte det til Saul, som lod ham hente. **32** David sagde til Saul: »Herre, du skal ikke tabe modet på grund af denne filister; nu går jeg hen og kæmper med ham.« **33** Men Saul sagde til David: »Du kan ikke gå imod denne filister og give dig i kamp med ham, for du er kun en dreng, mens han har været kriger, siden han var ung.« **34** Men David svarede Saul: »Herre, jeg har været fårehyrde hos min far. Kom der en løve eller en bjørn og tog et dyr fra hjorden, **35** gik jeg ud efter den, fik ram på den og rev dyret ud af gabet på den. Gik den så løs på mig, greb jeg den i manken og slog den ihjel. **36** Både løver og bjørne har jeg slået ihjel, herre. Nu skal det gå denne uomskårne filister på samme måde, for han har hånet den levende Guds slagrækker.« **37** Og David sagde: »Herren, som reddede mig fra løver og bjørne, vil også redde mig fra denne filister.« Saul svarede David: »Så gå da, og Herren være med dig!«

**38** Saul gav nu David sin egen dragt på, satte en bronzehjelm på hans hoved og iførte ham en brynje; **39** David spændte også hans sværd uden på dragten. Men han kunne ikke bevæge sig, for han havde ikke prøvet det før. David sagde derfor til Saul: »Jeg kan ikke bevæge mig med det her på, for jeg har ikke prøvet det før.« Så tog han det af, **40** greb sin stav og udsøgte sig fem glatte sten fra bækken; dem lagde han i sin hyrdetaske, og med sin slynge i hånden gik han hen imod filisteren. **41** Samtidig kom filisteren nærmere og nærmere til David, og skjoldbæreren gik foran ham. **42** Da filisteren så op og fik øje på David, blev han fyldt af foragt for ham; det var jo bare en rødmosset dreng, der så godt ud. **43** Filisteren sagde til David: »Tror du, jeg er en hund, siden du kommer mod mig med din stav?« Og filisteren forbandede David ved sine guder **44** og sagde til ham: »Kom herhen, så skal jeg give himlens fugle og jordens dyr din krop!« **45** Men David svarede filisteren: »Du kommer mod mig med sværd og spyd og krumsværd, men jeg kommer mod dig i Hærskarers Herres navn, Israels slagrækkers Gud, som du har hånet. **46** I dag vil Herren give dig i min magt. Jeg slår dig ihjel og skiller dit hoved fra kroppen, og ligene fra filisterhæren giver jeg i dag til himlens fugle og jordens dyr. Så skal hele jorden erkende, at Israel har en Gud. **47** Og hele denne forsamling skal erkende, at Herren ikke frelser med sværd og spyd. Krigen er Herrens, og han vil give jer i vores hånd.«

**48** Da filisteren nu satte sig i bevægelse og styrede lige hen imod David, løb David hurtigt lige imod filisteren foran slagrækken, **49** stak sin hånd ned i tasken og tog en sten op af den, slyngede den rundt og ramte filisteren i panden, så stenen borede sig ind i hans pande, og han faldt næsegrus til jorden.

**50** Sådan overvandt David filisteren med slynge og sten. Han slog filisteren ihjel, skønt han ikke havde noget sværd.

**51** Så løb David hen og stillede sig ved siden af filisteren, tog hans sværd, trak det ud af skeden og gav ham dødsstødet; derpå huggede han hovedet af ham. Da filistrene så, at deres helt var død, flygtede de. **52** Men Israels og Judas mænd udstødte øjeblikkelig kampråbet og forfulgte filistrene helt til Gat og til Ekrons byporte. Der lå dræbte filistre på vejen fra Sha’arajim til Gat og Ekron. **53** Da israelitterne var vendt tilbage fra forfølgelsen af filistrene, plyndrede de deres lejr. **54** Men David tog filisterens hoved og bragte det til Jerusalem, og hans våben lagde han i sit telt.

**55** Dengang Saul så David gå ud imod filisteren, havde han sagt til hærføreren Abner: »Abner, hvem er denne unge mand søn af?« Og da Abner svarede: »Så sandt du lever, konge, jeg ved det ikke,« **56** havde kongen sagt: »Forhør dig om, hvem den unge mand er søn af.« **57** Da så David kom tilbage efter at have slået filisteren ihjel, tog Abner ham og førte ham frem for Saul; filisterens hoved havde han endnu i hånden. **58** Saul spurgte ham: »Hvem er du søn af, unge mand?« og David svarede: »Jeg er søn af din tjener Isaj fra Betlehem.«

### 1 Sam 18

#### Sauls skinsyge på David

**1** Da samtalen mellem David og Saul var forbi, tog Saul samme dag David til sig og gav ham ikke lov til at vende tilbage til sin fars hus. **2** Jonatan følte sig tæt knyttet til David, og han elskede ham lige så højt som sig selv; **3** han sluttede pagt med David, fordi han elskede ham som sig selv. **4** Jonatan tog den kappe af, han havde på, og gav den til David sammen med sin dragt, ja, selv sit sværd, sin bue og sit bælte. **5** Hver gang David drog ud, hvor Saul end sendte ham hen, havde han lykken med sig, så Saul satte ham over sine krigere. Hele folket beundrede ham, og det gjorde Sauls folk også.

**6** Da de kom tilbage, efter at David havde dræbt filisteren, gik kvinderne fra alle byer i Israel kong Saul i møde under sang og dans til pauker, glædesråb og triangler, **7** og de dansende kvinder sang:

> Saul har dræbt sine tusinder,  
> men David sine titusinder.

**8** Det syntes Saul ikke om, og han blev meget vred. Han sagde: »David giver de ti tusind og mig tusind. Nu mangler han kun kongemagten!« **9** Fra den dag så Saul skævt til David.

**10** Dagen efter greb den onde ånd fra Gud Saul, så han kom i profetisk henrykkelse inde i huset, mens David spillede, som han plejede. Saul havde et spyd i hånden, **11** og han kastede det mod David og sagde: »Nu spidder jeg ham til væggen!« Men to gange sprang David til side.

**12** Saul blev bange for David, fordi Herren var med ham og havde forladt Saul. **13** Derfor fjernede Saul ham fra sig og gjorde ham til tusindfører. David førte sine folk ud i kamp og hjem igen, **14** og overalt hvor han færdedes, havde han lykken med sig, fordi Herren var med ham. **15** Da Saul så, hvor meget David havde lykken med sig, blev han grebet af frygt for ham. **16** Men hele Israel og Juda elskede David, fordi det var ham, der førte dem ud i kamp og hjem igen.

#### Davids ægteskab med Sauls datter

**17** Saul sagde til David: »Jeg vil give dig min ældste datter Merab til hustru, hvis du viser dig tapper i min tjeneste og fører Herrens krige.« Saul tænkte nemlig: »Det skal ikke være min, men filistrenes hånd, der rammer ham.« **18** Men David svarede Saul: »Hvem er jeg, og hvad er min stamme og min fars slægt i Israel, at jeg skulle blive kongens svigersøn?«

**19** Men ved den tid, da Sauls datter Merab skulle gives til David, var hun allerede blevet gift med Adriel fra Mehola.

**20** Sauls datter Mikal elskede David. Det fik Saul at vide, og det var han godt tilfreds med, **21** for han tænkte: »Jeg vil give hende til ham, så hun kan blive en snare for ham, og filistrene kan få ram på ham.« Saul sagde så for anden gang til David: »Nu kan du blive min svigersøn.«

**22** Saul befalede sine folk, at de underhånden skulle sige til David: »Kongen holder af dig, og alle hans folk elsker dig. Nu kan du blive kongens svigersøn.« **23** Sauls folk lod disse ord gå videre til David. Men David sagde: »Synes I, det er en lille ting at blive kongens svigersøn? Jeg er jo en fattig og ringe mand.« **24** Sauls folk fortalte ham, hvad David havde sagt. **25** Så sagde Saul: »I skal sige til David, at kongen ikke bryder sig om anden brudekøbssum end hundrede filisterforhuder som hævn over kongens fjender.« Det var Sauls plan, at David skulle falde for filistrenes hånd. **26** Hans folk fortalte David, hvad Saul havde sagt, og han var tilfreds med vilkårene for at blive kongens svigersøn. Inden tiden var gået, **27** brød David op med sine mænd og drog ud og slog to hundrede filistre ihjel. Og David kom med deres forhuder, som blev leveret til kongen i fuldt tal, så han kunne blive kongens svigersøn. Saul gav ham sin datter Mikal til hustru.

**28** Saul indså, at Herren var med David. Og da Sauls datter Mikal elskede David, **29** blev Saul endnu mere bange for ham. For al fremtid var Saul en fjende af David.

**30** Filistrenes feltherrer rykkede ofte ud. Men hver gang de rykkede ud, gik det David bedre end nogen anden af Sauls folk, så der gik stort ry af ham.

### 1 Sam 19

#### Jonatans venskab med David

**1** Saul talte med sin søn Jonatan og med alle sine folk om at få slået David ihjel. Men Sauls søn Jonatan holdt meget af David. **2** Derfor fortalte Jonatan det til David og sagde: »Min far Saul søger en lejlighed til at slå dig ihjel. Derfor skal du i morgen sørge for at holde dig skjult og gemme dig. **3** Så vil jeg gå ud og stille mig ved siden af min far på den mark, hvor du er, og tale med ham om dig. Når jeg så får noget at vide, skal jeg fortælle dig det.« **4** Jonatan lagde et godt ord ind for David hos sin far Saul og sagde til ham: »Kongen må ikke forsynde sig mod sin tjener David, for han har ikke forsyndet sig mod dig; tværtimod har hans bedrifter været til gavn for dig. **5** Han satte livet på spil, da han dræbte filisteren, og Herren gav hele Israel en stor sejr. Du så det selv og glædede dig over det. Hvorfor vil du forsynde dig og udgyde uskyldigt blod ved at slå David ihjel uden grund?« **6** Saul føjede Jonatan og svor: »Så sandt Herren lever: Han skal ikke lide døden!« **7** Så kaldte Jonatan på David og fortalte ham det alt sammen. Jonatan førte David til Saul, og han kom i hans tjeneste som før i tiden. **8** Krigen fortsatte, og David drog ud til angreb på filistrene og tilføjede dem et stort nederlag, så de flygtede for ham.

#### Davids flugt fra Saul

**9** Men den onde ånd fra Herren kom over Saul, da han sad i sit hus med sit spyd i hånden, mens David spillede. **10** Saul søgte at spidde David til væggen med spyddet; men han bøjede sig til side for Saul, som jog spyddet ind i væggen. Så flygtede David og undslap.

**11** Samme nat sendte Saul folk til Davids hus for at holde ham under bevogtning, så han kunne dræbe ham om morgenen. Men Davids hustru Mikal fortalte ham det og sagde: »Hvis du ikke bringer dig i sikkerhed i nat, er du en død mand i morgen.« **12** Så firede Mikal David ned fra vinduet, og han flygtede og undslap. **13** Men Mikal tog husguden og lagde den på sengen. Hun anbragte et gedeskind ved dens hoved og dækkede den med et tæppe. **14** Da Saul sendte folk for at gribe David, sagde hun, at han var syg. **15** Men Saul sendte folkene af sted for at se David, og han sagde: »Bær ham hen til mig på sengen, så jeg kan slå ham ihjel!« **16** Men da hans folk kom, så de, at der lå en husgud på sengen med et gedeskind ved hovedet. **17** Da sagde Saul til Mikal: »Hvorfor har du narret mig og ladet min fjende slippe bort og bringe sig i sikkerhed?« Mikal svarede: »Han sagde til mig: Lad mig slippe bort, ellers slår jeg dig ihjel!«

**18** Da David var flygtet og havde bragt sig i sikkerhed, kom han til Samuel i Rama og fortalte ham alt, hvad Saul havde gjort mod ham. Så gik han og Samuel til Najot og tog ophold dér. **19** Da Saul fik at vide, at David var i Najot i Rama, **20** sendte han folk hen for at gribe ham. Men da de så forsamlingen af profeter i henrykkelse og Samuel i spidsen for dem, kom Guds ånd over Sauls folk, så også de kom i profetisk henrykkelse. **21** Det fik Saul at vide, og så sendte han andre folk; men også de kom i profetisk henrykkelse. For tredje gang sendte han folk; men også de kom i profetisk henrykkelse. **22** Så gik han selv til Rama. Da han var kommet til den store brønd ved Seku, spurgte han, hvor Samuel og David var. De svarede: »De er i Najot i Rama.« **23** Mens han var på vej derhen, til Najot i Rama, kom Guds ånd også over ham, så han kom i profetisk henrykkelse, mens han vandrede af sted til Najot i Rama. **24** Også han rev i profetisk henrykkelse klæderne af sig foran Samuel, og han faldt om og lå nøgen hele dagen og natten. Det er derfor, man siger: Er også Saul blandt profeterne?

### 1 Sam 20

**1** David flygtede nu fra Najot i Rama. Han kom til Jonatan og sagde: »Hvad har jeg gjort? Hvad er min forbrydelse og min synd mod din far, siden han stræber mig efter livet?« **2** Han svarede: »Der er ikke tale om, at du skal dø! Min far foretager sig ikke noget, uden at han lader mig det vide. Hvorfor skulle min far så skjule dette for mig? Der er ikke noget om det.« **3** Men David svor: »Din far ved godt, at jeg har vundet din velvilje, og han tænker: Jonatan skal ikke have det at vide, for at han ikke skal blive bedrøvet. Men så sandt Herren lever, og så sandt du lever: Der er kun et skridt mellem mig og døden!« **4** Jonatan spurgte David: »Hvad mener du selv, at jeg kan gøre for dig?« **5** David svarede Jonatan: »I morgen er det nymånedag, og så skal jeg sidde til bords med kongen. Kan du ikke give mig fri til at tage af sted, så jeg kan holde mig skjult ude i marken indtil i overmorgen aften? **6** Hvis din far så savner mig, skal du sige: David bad mig om lov til at skynde sig hjem til sin by Betlehem, for hele hans familie holder det årlige slagtoffer dér. **7** Hvis han siger: ›Godt!‹ så kan jeg være rolig, herre. Men hvis han farer op i vrede, må du være klar over, at han er besluttet på min ulykke. **8** Vær trofast mod mig, herre, for du har indgået en pagt med din tjener for Herrens ansigt. Men er der skyld hos mig, så slå mig ihjel! Til din far må du ikke føre mig.« **9** Jonatan svarede: »Ikke tale om! Får jeg at vide, at min far er besluttet på din ulykke, skal jeg nok fortælle dig det.« **10** »Hvem kan fortælle mig, om din far giver dig et uforsonligt svar?« spurgte David, **11** og Jonatan svarede: »Kom, lad os gå ud i marken.« Så gik de begge to ud i marken. **12** Derude sagde Jonatan til David: »Ved Herren, Israels Gud: I morgen eller overmorgen skal jeg have fundet ud af min fars hensigter, og så vil det vise sig, at David er uden for fare. Ellers vil jeg sende bud til dig og lade dig det vide. **13** Herren ramme Jonatan igen og igen, hvis ikke jeg lader dig vide, om min far har i sinde at bringe ulykke over dig. I så fald vil jeg sørge for, at du slipper væk, så du kan bringe dig i sikkerhed. Gid Herren så vil være med dig, som han har været med min far. **14** Og gid du vil vise mig en trofasthed som Herrens, hvis jeg da endnu er i live. Men skulle jeg dø, **15** gid du så aldrig vil holde op med at være trofast mod mit hus, heller ikke når Herren udrydder hver eneste af Davids fjender fra jorden.«

**16** Sådan sluttede Jonatan pagt med Davids hus: »Herren skal kræve Davids fjender til regnskab.« **17** Så aflagde Jonatan atter ed på sin kærlighed til ham, for han elskede ham inderligt. **18** Jonatan sagde til ham: »I morgen er det nymånedag; så vil du blive savnet, når din plads står tom. **19** I overmorgen ved aftenstid skal du gå ned og komme til det sted, hvor du skjulte dig den dag, det skete, og sætte dig bag ved ha-Ezel-stenen. **20** Så vil jeg skyde tre pile hen ved siden af den, som om jeg skød til måls. **21** Jeg sender en dreng ud for at finde pilene, og hvis jeg råber til ham: ›Pilene ligger herhenimod, hent dem!‹ så kan du komme frem, for så er du i sikkerhed, og der er intet på færde, så sandt Herren lever. **22** Men råber jeg til knægten: ›Pilene ligger lidt længere fremme,‹ så skynd dig væk, for så vil Herren have dig bort. **23** Men om den aftale, du og jeg har indgået, gælder det, at Herren i evighed er vidne mellem os.« **24** David skjulte sig så ude i marken.

Det blev nymånedag, og kongen satte sig til bords. **25** Kongen sad på sin sædvanlige plads, pladsen ved væggen. Jonatan sad overfor, og Abner sad ved siden af Saul. Davids plads stod tom. **26** Saul sagde ikke noget den dag, for han tænkte: »Der er nok sket ham noget, så han ikke er ren. Nej, han er nok ikke ren.« **27** Men da Davids plads stod tom på nymånefestens anden dag, spurgte Saul sin søn Jonatan: »Hvorfor er Isajs søn hverken i går eller i dag kommet til måltidet?« **28** Jonatan svarede: »David har bedt mig om lov til at tage til Betlehem. **29** Han sagde: ›Giv mig fri, for vores familie holder slagtoffer i byen, og det er min bror, der har givet mig besked om at komme. Hvis jeg har fundet nåde for dine øjne, så lad mig slippe af sted, så jeg kan besøge mine slægtninge.‹ Det er derfor, han ikke er kommet til kongens bord.« **30** Da blev Saul vred på Jonatan og sagde til ham: »Din horeunge! Jeg ved godt, at du holder med Isajs søn til skam for dig selv og for din skøge af en mor. **31** Så længe Isajs søn er i live på jorden, er du og dit kongedømme ikke sikret. Send bud efter ham, for nu skal han dø!« **32** Jonatan svarede sin far Saul: »Hvorfor skal han lide døden? Hvad har han gjort?« **33** Da kastede Saul sit spyd mod ham for at dræbe ham, og så forstod Jonatan, at hans far var besluttet på at slå David ihjel. **34** Han rejste sig fra bordet i glødende vrede, og han spiste intet på nymånefestens anden dag, fordi han var bedrøvet over, at hans far bragte skam over David.

**35** Næste morgen gik Jonatan sammen med en lille dreng ud i marken som aftalt med David. **36** Han sagde til drengen: »Løb hen og find de pile, jeg skyder.« Da drengen var løbet, skød han en pil forbi ham, **37** og da drengen nåede derhen, hvor den pil, Jonatan havde skudt, skulle være, råbte Jonatan efter ham: »Pilen ligger lidt længere fremme.« **38** Og Jonatan råbte efter ham: »Skynd dig! Bliv ikke dér!« Så samlede Jonatans dreng pilen op og kom tilbage til sin herre. **39** Drengen vidste ingenting. Det var kun Jonatan og David, der kendte sammenhængen. **40** Jonatan gav så sine våben til drengen, der var med ham, og sagde til ham: »Gå ind til byen med dem.«

**41** Da drengen var gået, rejste David sig bag ved stenen. Han kastede sig tre gange til jorden for Jonatan, og så kyssede de hinanden og græd sammen. **42** Jonatan sagde til David: »Gå med fred! Om det, vi har tilsvoret hinanden i Herrens navn, gælder det, at Herren i evighed er vidne mellem os to og mellem dine og mine efterkommere.«

### 1 Sam 21

**1** Så gik David sin vej, og Jonatan vendte tilbage til byen.

#### David hos Akimelek i Nob

**2** David kom til præsten Akimelek i Nob. Akimelek blev forfærdet over at se David og spurgte ham: »Hvorfor kommer du alene? Hvorfor har du ikke nogen med dig?« **3** David svarede præsten Akimelek: »Kongen har pålagt mig et ærinde, og han sagde til mig, at ingen måtte vide noget om det ærinde, han pålagde mig og sendte mig ud i. Folkene har jeg sat stævne på det og det sted. **4** Men sig mig, hvad har du hos dig? Giv mig fem brød, eller hvad du nu har.« **5** Præsten svarede David: »Jeg har ikke noget almindeligt brød, kun helligt brød. Men har dine folk nu også holdt sig fra kvinder?« **6** David svarede præsten: »Hidtil har vi været udelukket fra kvinder, hver gang jeg drog ud, så folkenes kroppe var helligede; det var endda kun dagligdags ærinder. Hvor meget mere må de så ikke være helligede i dag?« **7** Så gav præsten ham det hellige brød. Der var nemlig ikke andet brød end de skuebrød, som bliver fjernet derfra, hvor de ligger foran Herrens ansigt. Når de bliver fjernet, lægger man frisk brød frem.

**8** En af Sauls mænd var netop den dag lukket inde dér for Herrens ansigt. Han hed Do’eg og var edomit, anfører for Sauls hyrder.

**9** David sagde til Akimelek: »Har du ikke et spyd eller et sværd til rådighed? Jeg har hverken mit sværd eller andre våben med mig, fordi det hastede med kongens ærinde.« **10** Præsten svarede: »Filisteren Goliats sværd – ham, du dræbte i Terebintedalen – ligger bag efoden indhyllet i en kappe. Vil du have det, kan du få det; her er ikke noget andet.« David svarede: »Der er intet sværd som det; giv mig det!«

**11** Samme dag brød David op, og på flugten fra Saul kom han til Akish, kongen i Gat. **12** Akishs folk sagde til ham: »Det er jo David, landets konge! Det var om ham, de dansende kvinder sang:

> Saul har dræbt sine tusinder,  
> men David sine titusinder.«

**13** Disse ord gjorde indtryk på David, og han blev meget bange for Akish, kongen i Gat. **14** Derfor spillede han vanvittig for øjnene af dem; han teede sig som afsindig mellem dem, hamrede på portfløjene og savlede ned i sit skæg. **15** Da sagde Akish til sine folk: »I kan da se, at manden er gal. Hvorfor kommer I med ham til mig? **16** Har jeg ikke gale mennesker nok, siden I kommer med ham der, så han lader sin galskab gå ud over mig? Skal jeg have sådan en i huset?«

### 1 Sam 22

#### Blodbadet på præsterne i Nob

**1** David drog så bort derfra og undslap til Adullams hule. Da hans brødre og hele hans fars hus hørte det, kom de ned til ham. **2** Og alle slags underkuede, alle forgældede, alle forbitrede flokkedes om ham, og han blev deres anfører. Omkring fire hundrede mand sluttede sig til ham.

**3** Derfra drog David til Mispe i Moab og sagde til Moabs konge: »Lad min far og mor rejse over til jer, indtil jeg bliver klar over, hvad Gud har for med mig.« **4** Han bragte dem så til Moabs konge, og hos ham boede de, lige så længe David var i klippeborgen.

**5** Men profeten Gad sagde til David: »Du skal ikke blive i klippeborgen, drag hjem til Judas land!« Så tog David af sted og kom til Ja’ar-Heret. **6** Det fik Saul at høre, for man havde lagt mærke til David og de mænd, der var hos ham. Og da Saul sad i Gibea under tamarisken på højen med sit spyd i hånden og med alle sine folk stående omkring sig, **7** sagde han til dem, der stod omkring ham: »Hør her, benjaminitter! Isajs søn vil nok give jer alle sammen marker og vingårde og gøre jer alle sammen til tusindførere og hundredførere, **8** siden I har sammensvoret jer mod mig! Der var ingen, der lod mig vide, at min søn sluttede pagt med Isajs søn. Der var ingen af jer, der tog sig det nær for min skyld og lod mig vide, at min søn havde tilskyndet min tjener til at lure på mig, som han gør i dag.«

**9** Da sagde edomitten Do’eg, der stod blandt Sauls folk: »Jeg så, at Isajs søn kom til Akitubs søn Akimelek i Nob, **10** som rådspurgte Herren for ham og gav ham proviant; han gav ham også filisteren Goliats sværd.« **11** Da sendte kongen bud efter Akitubs søn, præsten Akimelek, og hele hans fars hus, præsterne i Nob, og de indfandt sig alle hos kongen. **12** Saul sagde: »Hør nu her, Akitubs søn!« Og han svarede: »Ja, herre.« **13** Saul sagde til ham: »Hvorfor har du og Isajs søn sammensvoret jer mod mig? Du gav ham jo brød og et sværd og rådspurgte Gud for ham, så han kunne give sig til at lure på mig, som han gør i dag.« **14** Akimelek svarede kongen: »Hvem af alle dine folk er så betroet som David? Han er kongens svigersøn, anfører for din livvagt, og han nyder stor anseelse i dit hus. **15** Det er langtfra første gang, jeg har rådspurgt Gud for ham. Min herre kongen må ikke rette anklage imod mig og imod min fars hus, for din tjener har intet som helst kendskab til dette.« **16** Men kongen sagde: »Akimelek, du skal dø, du og hele din fars hus!« **17** Og kongen sagde til livvagten, som stod omkring ham: »Træd frem! Dræb Herrens præster, for de holder også med David! De vidste, at han var på flugt, men lod mig det ikke vide.« Men kongens folk kunne ikke få sig selv til at lægge hånd på Herrens præster og hugge dem ned. **18** Da sagde kongen til Do’eg: »Træd frem! Hug Herrens præster ned!« Og edomitten Do’eg gav sig til at hugge Herrens præster ned; han dræbte den dag femogfirs mand, der bar linned efod. **19** I præstebyen Nob blev mænd og kvinder, børn og spæde, okser, æsler og får hugget ned med sværd. **20** Kun en af Akitubs søn Akimeleks sønner undslap; han hed Ebjatar. Han flygtede til David. **21** Da nu Ebjatar fortalte David, at Saul havde slået Herrens præster ihjel, **22** sagde David til ham: »Jeg vidste den dag, at når edomitten Do’eg var til stede, ville han ganske givet fortælle Saul det. Det er mig, der er årsag til, at alle i din fars hus døde. **23** Bliv hos mig! Vær ikke bange! Den, der stræber dig efter livet, stræber også mig efter livet. Hos mig er du i sikkerhed.«

### 1 Sam 23

#### David i Ke’ila

**1** David fik at vide, at filistrene havde angrebet Ke’ila, og at de plyndrede tærskepladserne. **2** Da spurgte David Herren: »Skal jeg drage hen og slå filistrene?« Herren svarede David: »Drag hen og slå filistrene og befri Ke’ila!« **3** Men Davids mænd sagde til ham: »Allerede her i Juda lever vi i frygt; hvor meget mere så ikke, hvis vi går mod filistrenes slagrækker i Ke’ila?« **4** Derfor spurgte David Herren endnu en gang, og Herren svarede ham: »Drag til Ke’ila, for jeg giver filistrene i din hånd.« **5** David og hans mænd drog så til Ke’ila og angreb filistrene. Han bortførte deres kvæg og tilføjede dem et stort nederlag. Sådan frelste David Ke’ilas indbyggere. **6** Dengang Akimeleks søn Ebjatar flygtede til David i Ke’ila, havde han en efod med derop. **7** Da Saul fik at vide, at David var kommet til Ke’ila, sagde han: »Gud har givet ham i hænderne på mig. Han har lukket sig selv inde i en by med port og slå.« **8** Så opbød Saul hele folket til krig for at drage til Ke’ila og indeslutte David og hans mænd. **9** Da David fik at vide, at Saul havde ondt i sinde imod ham, sagde han til præsten Ebjatar: »Tag efoden frem!« **10** Og David sagde: »Herre, Israels Gud, din tjener har netop hørt, at Saul har i sinde at komme til Ke’ila og ødelægge byen på grund af mig. **11** Vil Ke’ilas borgere udlevere mig til ham? Kommer Saul hertil, sådan som din tjener har hørt? Herre, Israels Gud, giv din tjener et svar!« Herren svarede: »Han kommer dertil.« **12** David spurgte så: »Vil Ke’ilas borgere udlevere mig og mine mænd til Saul?« og Herren svarede: »Ja, de vil.« **13** Så brød David op sammen med sine mænd; de var omkring seks hundrede. De forlod Ke’ila og drog fra sted til sted. Da Saul fik at vide, at David var undsluppet fra Ke’ila, opgav han sit togt.

#### Sauls jagt på David

**14** David tog nu ophold i klippeborgene i ørkenen; han opholdt sig i bjergene i Zifs ørken. Saul efterstræbte ham hele tiden, men Gud gav ham ikke i hans hånd. **15** David var bange, fordi Saul var rykket ud og stræbte ham efter livet.

Mens David var i Horesh i Zifs ørken, **16** tog Sauls søn Jonatan af sted til David i Horesh. Han fik ham til at hente nyt mod hos Gud **17** og sagde til ham: »Du skal ikke være bange, for min far Sauls hånd kan ikke nå dig. Du bliver konge over Israel; jeg bliver nummer to efter dig, og det ved min far Saul godt.« **18** Så sluttede de to pagt for Herrens ansigt. David blev i Horesh, mens Jonatan vendte hjem.

**19** Men nogle zifitter kom op til Saul i Gibea og sagde: »Er du klar over, at David holder sig skjult hos os i klippeborgene omkring Horesh i Gibeat-ha-Hakila syd for Jeshimon? **20** Hvis det er dit ønske at drage derned, konge, så gør det! Vi skal nok sørge for at udlevere ham til dig.« **21** Saul svarede: »Herren velsigne jer, fordi I har medynk med mig. **22** Gå nu, og træf de videre forberedelser. Find ud af, hvor han er nået hen på sin hastige færd, for man har fortalt mig, at han er meget snedig. **23** Find ud af alle skjulestederne, hvor han gemmer sig, og kom så tilbage til mig med sikre oplysninger; så skal jeg følge med jer. Hvis han overhovedet er i landet, skal jeg nok få ham opsporet blandt alle Judas slægter.« **24** Så tog de af sted til Zif forud for Saul.

David og hans mænd var i Maons ørken i Araba-lavningen syd for Jeshimon. **25** Saul og hans mænd drog ud for at lede efter ham; men det fik David at vide, og derfor trak han sig ned til klippen og tog ophold i Maons ørken. Det hørte Saul, og han forfulgte David ind i Maons ørken. **26** Saul gik på den ene side af bjerget, David og hans mænd på den anden, og David satte farten op for at slippe væk fra Saul. Men da Saul og hans mænd var ved at omringe og gribe David og hans mænd, **27** kom der bud til Saul: »Skynd dig at komme, for filistrene har gjort indfald i landet.« **28** Saul indstillede da forfølgelsen af David og gik mod filistrene. Derfor kalder man dette sted Sela-ha-Maklekot.

### 1 Sam 24

#### David skåner Saul

**1** Derfra drog David op og tog ophold i klippeborgene ved En-Gedi.

**2** Da Saul havde indstillet forfølgelsen af filistrene, fik han at vide, at David var i En-Gedis ørken. **3** Saul tog da tre tusind mand, udvalgt fra hele Israel, og drog af sted for at lede efter David og hans mænd øst for Stenbukkeklipperne. **4** Han kom til fårefoldene ved vejen, hvor der var en hule. Der gik Saul ind for at forrette sin nødtørft. Men inderst i hulen sad David og hans mænd. **5** Da sagde Davids mænd til ham: »Nu er den dag kommet, som Herren talte om, da han sagde til dig: Jeg giver din fjende i din hånd, så du kan gøre ved ham, hvad du vil.« David rejste sig og skar i ubemærkethed en flig af Sauls kappe; **6** men bagefter fik han samvittighedskvaler, fordi han havde skåret Sauls kappeflig af, **7** og han sagde til sine mænd: »Herren bevare mig fra at gøre dette mod min herre, mod Herrens salvede! Jeg lægger ikke hånd på ham, for han er Herrens salvede.« **8** Og David talte strengt til sine mænd og tillod dem ikke at overfalde Saul.

Saul forlod hulen og drog videre. **9** Derefter gik David ud af hulen og råbte efter Saul: »Herre, konge!« Da Saul så sig tilbage, kastede David sig til jorden **10** og sagde til Saul: »Hvorfor hører du på de mennesker, der siger, at David vil dig noget ondt? **11** I dag har du selv set, at Gud havde givet dig i min hånd inde i hulen. Man sagde da også til mig, at jeg skulle dræbe dig; men jeg viste dig barmhjertighed og sagde: ›Jeg lægger ikke hånd på min herre, for han er Herrens salvede.‹ **12** Se, fader, se, her har jeg fligen af din kappe i min hånd. Når jeg har skåret din kappeflig af og ikke slået dig ihjel, må du kunne indse, at jeg ikke har haft noget ondt eller nogen forbrydelse i sinde, og at jeg ikke har forsyndet mig mod dig. Det er dig, der tragter mig efter livet. **13** Herren skal dømme os imellem! Ja, Herren vil hævne mig, men jeg løfter ikke hånden mod dig. **14** Et gammelt mundheld siger: ›Forbrydelse kommer fra forbrydere.‹ Jeg løfter ikke hånden mod dig. **15** Hvem er det, Israels konge er rykket ud efter? Hvem er det, du forfølger? En død hund, en loppe! **16** Men Herren skal være dommer og dømme os imellem. Han ser det, og så vil han føre min sag og skaffe mig ret over for dig.«

**17** Da David havde sagt alt dette til Saul, svarede Saul: »Min søn David, er det virkelig dig, der taler?« Og han brast i gråd. **18** Så sagde han til David: »Retten er på din side, ikke på min, for du har handlet godt mod mig, mens jeg har handlet ondt mod dig. **19** Du har i dag vist, at du vil mig det godt, da du ikke dræbte mig, skønt Herren havde givet mig i din magt. **20** Når man møder sin fjende, lader man ham så gå i fred? Herren gengælde dig det gode, du har gjort mod mig i dag! **21** Nu ved jeg, at du skal være konge, og at kongedømmet over Israel skal bestå under din hånd. **22** Sværg nu ved Herren, at du ikke vil udrydde mine efterkommere, og at du ikke vil udslette mit navn fra min fars hus.« **23** Det tilsvor David Saul, og så vendte Saul hjem, mens David og hans mænd drog op til klippeborgen.

### 1 Sam 25

#### Davids ægteskab med Abigajil

**1** Så døde Samuel, og hele Israel samledes og holdt ligklage over ham, og man begravede ham i hans hus i Rama.

David begav sig ned til Parans ørken.

**2** Der var en mand i Maon, som havde sin kvægavl i Karmel. Manden var meget velstående, han ejede tre tusind får og tusind geder. Han holdt netop fåreklipningsfest i Karmel. **3** Manden hed Nabal og hans kone Abigajil. Hun var både klog og smuk; men han var hård og ond. Han var kalebit.

**4** Da David ude i ørkenen hørte, at Nabal holdt fåreklipningsfest, **5** sendte han ti unge mænd af sted og sagde til dem: »Drag op til Karmel og gå hen til Nabal; hils ham fra mig **6** og sig så til min broder: Fred være med dig, fred være med dit hus, og fred være med alt, hvad der er dit! **7** Jeg har hørt, at du holder fåreklipningsfest. Nu er det sådan, at dengang dine hyrder holdt til hos os, forulempede vi dem ikke, og de har intet mistet, al den tid de har været i Karmel. **8** Spørg selv dine folk, de kan fortælle dig om det. Gid mine unge mænd må finde nåde for dine øjne! Det er jo en festdag, vi kommer på, så giv dine tjenere og din søn David, hvad du har for hånden.« **9** Davids folk kom så til Nabal og sagde alt det til ham fra David, og så stod de og ventede. **10** Men Nabal svarede Davids tjenere: »Hvem er David? Hvem er Isajs søn? Nu om dage er der så mange trælle, der rømmer fra deres herre. **11** Skulle jeg så tage mit brød og vand og mit kvæg, som jeg har slagtet til mine fåreklippere, og give det til nogle, som jeg ikke ved hvor er fra?« **12** Så gik Davids folk deres vej, og da de kom hjem, fortalte de ham det hele. **13** Da sagde David til sine mænd: »Spænd alle sammen sværdet om lænden!« Det gjorde de, og David spændte også sit sværd om lænden. Omkring fire hundrede mand fulgte David, mens to hundrede mand blev tilbage ved trosset.

**14** Nu havde en af karlene sagt til Nabals kone Abigajil: »David har sendt nogle folk fra ørkenen med ønsket om lykke for vores herre, og han overfusede dem. **15** Men de mænd har været meget gode imod os; de har ikke forulempet os, og vi har intet mistet, al den tid vi drog omkring hos dem, mens vi var ude på græsgangene. **16** Nat og dag var de en mur omkring os al den tid, vi vogtede småkvæget i nærheden af dem. **17** Find ud af, hvad du kan gøre, for en ulykke truer vores herre og hele hans hus. Selv er han jo så ondsindet, at man ikke kan sige noget til ham.« **18** Abigajil tog i en fart to hundrede brød, to krukker vin, fem tilberedte får og fem sea ristet korn, hundrede rosinkager og to hundrede figenkager. Hun læssede det på æslerne **19** og sagde til sine karle, at de skulle gå i forvejen, så ville hun følge efter dem. Men sin mand Nabal fortalte hun ikke noget. **20** Mens hun nu red på sit æsel i skjul af bjerget, mødte hun David og hans mænd, der var på vej mod hende. **21** David havde sagt: »Det var altså helt forgæves, at jeg i ørkenen vogtede alt det, som tilhører det menneske. Han har intet mistet af sin ejendom, og alligevel gengælder han mig godt med ondt. **22** Gud ramme David igen og igen, hvis jeg i morgen har levnet nogen af mandkøn hos ham!«

**23** Da Abigajil fik øje på David, sprang hun hurtigt ned af æslet og kastede sig til jorden for David. **24** Hun faldt ned for hans fødder og sagde: »Skylden er min, herre! Lad mig tale til dig. Hør mig, herre! **25** Tag dig ikke af Nabal, det ondsindede menneske. Han svarer til sit navn; Nabal hedder han, og tåbeligt handler han. Herre, jeg så ikke de unge mænd, du sendte. **26** Men, herre, så sandt Herren lever, og så sandt du lever, har Herren holdt dig fra at pådrage dig blodskyld og tage dig selv til rette. Gid det dog må gå dine fjender og dem, der søger din ulykke, som Nabal. **27** Men lad nu folkene i min herres følge få den gave, som din trælkvinde har bragt dig. **28** Tilgiv din trælkvindes frimodighed, for Herren vil jo skabe min herre et hus, der står fast. Min herre fører jo Herrens krige, og der skal ikke ske dig noget ondt, så længe du lever. **29** Skulle nogen give sig til at forfølge dig og stræbe dig efter livet, så skal min herres liv være bundet i de levendes knippe hos Herren, din Gud. Men dine fjenders liv skal han slynge ud af slyngelæderet. **30** Og når Herren opfylder alt det gode, han har lovet dig, herre, og indsætter dig som fyrste over Israel, **31** skal du ikke få anfægtelse og samvittighedskval, herre, over at du skulle have udgydt uskyldigt blod, og at du, herre, skulle have taget dig selv til rette. Men når Herren viser min herre godhed, så glem ikke din trælkvinde!« **32** David svarede Abigajil: »Lovet være Herren, Israels Gud, fordi han i dag har sendt dig til mig! **33** Velsignet være din dømmekraft, og velsignet være du selv, fordi du i dag har forhindret mig i at pådrage mig blodskyld og tage mig selv til rette. **34** Så sandt Herren, Israels Gud, lever, han som har holdt mig fra at volde dig ulykke: Var du ikke ilet mig i møde, havde Nabal ikke haft en eneste af mandkøn tilbage ved daggry.« **35** Så tog David imod det, hun havde bragt ham, og han sagde til hende: »Gå hjem i fred! Jeg har lyttet til dig og vil opfylde din bøn.«

**36** Da Abigajil kom hjem til Nabal, holdt han netop et gilde i sit hus, som var han en konge. Nabal var kommet i stemning og var stærkt beruset, derfor fortalte hun ham intet som helst før næste morgen. **37** Men da vinen om morgenen var gået Nabal af hovedet, og hans kone fortalte ham, hvad der var sket, stod hjertet stille i livet på ham, og han blev helt forstenet. **38** Efter ti dages forløb ramte Herren Nabal, så han døde. **39** Da David hørte, at Nabal var død, sagde han: »Lovet være Herren, fordi han har skaffet mig oprejsning for den forhånelse, Nabal tilføjede mig, og har skånet mig for at handle ondt. Herren har ladet Nabals ondskab ramme ham selv.« Så sendte David bud til Abigajil om, at han gerne ville giftes med hende. **40** Davids folk kom til Abigajil i Karmel og fortalte hende, at David havde sendt dem for at sige, at han gerne ville giftes med hende. **41** Da rejste hun sig, kastede sig til jorden og sagde: »Jeg er rede til som en trælkvinde at vaske støvet af min herres tjeneres fødder.« **42** Abigajil satte sig straks på sit æsel, og hendes fem piger fulgte med hende. Hun fulgte Davids mænd og blev hans hustru.

**43** David havde også giftet sig med Akinoam fra Jizre’el. De var begge to hans hustruer. **44** Men Saul havde givet sin datter Mikal, Davids kone, til Palti, en søn af Lajish fra Gallim.

### 1 Sam 26

#### David skåner Saul for anden gang

**1** Zifitterne kom til Saul i Gibea og sagde: »Er du klar over, at David holder sig skjult i Gibeat-ha-Hakila over for Jeshimon?« **2** Da begav Saul sig ned til Zifs ørken med tre tusind udvalgte israelitter for at lede efter David i Zifs ørken. **3** Saul slog lejr i Gibeat-ha-Hakila, som ligger over for Jeshimon, ved vejen. David opholdt sig i ørkenen, og da han opdagede, at Saul fulgte efter ham ind i ørkenen, **4** sendte han spioner ud og fik sikre oplysninger om, at Saul var kommet. **5** David begav sig da hen til det sted, hvor Saul havde slået lejr. Han fandt det sted, hvor Saul og hans hærfører Abner, Ners søn, havde lagt sig. Saul lå i vognborgen, og folkene lå lejret omkring ham. **6** Da sagde David til hittitten Akimelek og til Abishaj, søn af Seruja og bror til Joab: »Hvem vil gå med mig ned til Saul i lejren?« Abishaj svarede: »Det vil jeg.«

**7** Da David og Abishaj om natten kom til folkene, lå Saul og sov i vognborgen; hans spyd var stukket i jorden ved hans hoved, og Abner og folkene lå omkring ham. **8** Abishaj sagde til David: »I dag har Gud givet din fjende i din hånd. Lad mig nu spidde ham til jorden med et eneste stød af spyddet.« **9** Men David sagde til Abishaj: »Du må ikke dræbe ham. Hvem kan ustraffet lægge hånd på Herrens salvede?« **10** Og David fortsatte: »Nej, så sandt Herren lever: Herren skal selv ramme ham, hvad enten han skal dø, når hans time kommer, eller han skal miste livet i krigen. **11** Herren bevare mig for at lægge hånd på Herrens salvede! Men tag nu spyddet ved hans hoved og vandkrukken, og lad os gå.« **12** David tog så spyddet og vandkrukken ved Sauls hoved, og de gik deres vej. Der var ingen, der så eller mærkede noget, og der var ingen, der vågnede. De sov alle sammen, for Herren havde ladet en dyb søvn falde over dem.

**13** Da David var kommet over på den anden side, stillede han sig på toppen af bjerget så langt borte, at der var stor afstand mellem dem. **14** Så råbte David til folkene og til Abner, Ners søn: »Hører du ikke, Abner?« Abner svarede: »Hvem er det, der råber på kongen?« **15** David råbte tilbage til Abner: »Du er jo en mand, der ikke har sin lige i Israel. Hvorfor passer du ikke på din herre, kongen? En af folkene kunne være kommet og have dræbt din herre, kongen. **16** Du har ikke gjort, hvad du skulle. Så sandt Herren lever: I burde lide døden, fordi I ikke passer på jeres herre, Herrens salvede. Se dog efter! Hvor er kongens spyd og vandkrukken, som stod ved hans hoved?«

**17** Men Saul genkendte Davids stemme og sagde: »Min søn David, er det virkelig dig, der taler?« David svarede: »Ja, det er mig, herre konge,« **18** og han fortsatte: »Hvorfor forfølger du mig, herre? Hvad har jeg gjort? Hvad ondt har jeg haft i sinde? **19** Hør dog din tjeners ord, herre konge! Hvis det er Herren, der har sat dig op imod mig, så lad ham få duften af et offer. Men hvis det er mennesker, så gid de må være forbandet af Herren, fordi de nu har jaget mig bort, så jeg ikke mere har lod og del i Herrens land. De har jo sagt, at jeg skal gå bort og dyrke andre guder. **20** Men måtte mit blod ikke komme til at flyde langt borte fra Herrens ansigt! Israels konge er draget ud for at stræbe mig efter livet, ligesom man jager agerhøns i bjergene.«

**21** Saul svarede: »Jeg har forsyndet mig, kom tilbage, min søn David! Jeg vil ikke længere gøre dig noget ondt, fordi du i dag har anset mit liv for dyrebart. Jeg har handlet tåbeligt og begået en stor fejl.« **22** David sagde så: »Her er dit spyd, konge. Lad en af de unge mænd komme over og hente det. **23** Måtte Herren gengælde ethvert menneske dets retfærdighed og trofasthed! I dag gav Herren dig i min magt, men jeg ville ikke lægge hånd på Herrens salvede. **24** Gid nu mit liv må være lige så meget værd i Herrens øjne, som dit liv i dag har været det i mine, så han redder mig fra al nød.« **25** Og Saul sagde til David: »Velsignet være du, min søn David, alt hvad du gør, skal lykkes for dig.«

Så gik David sin vej, og Saul vendte hjem.

### 1 Sam 27

#### David i filisterkongens tjeneste

**1** David sagde til sig selv: »En skønne dag mister jeg livet for Sauls hånd. Jeg kan ikke gøre noget bedre end at bringe mig i sikkerhed i filistrenes land. Så vil Saul opgive at lede efter mig i hele Israel, og så er jeg i sikkerhed for ham.« **2** David brød op med sine seks hundrede mand og gik til Maoks søn Akish, kongen i Gat. **3** David tog ophold hos Akish i Gat sammen med sine mænd, hver med sin husstand. David havde sine to hustruer med sig, Akinoam fra Jizre’el og Abigajil, der havde været gift med Nabal fra Karmel. **4** Da Saul fik at vide, at David var flygtet til Gat, holdt han op med at lede efter ham.

**5** David sagde til Akish: »Hvis jeg har fundet nåde for dine øjne, så lad mig få et sted i en af byerne ude i landet, så jeg kan tage ophold der. Hvorfor skal jeg bo hos dig i kongebyen, herre?« **6** Akish gav ham straks Siklag. Det er derfor, Siklag tilhører Judas konger den dag i dag. **7** Den tid, David opholdt sig i filistrenes land, var et år og fire måneder.

**8** David og hans mænd gjorde indfald hos geshuritterne, girzitterne og amalekitterne. Det var den befolkning, der boede i det område, som strækker sig fra Telam helt til Shur og til Egypten. **9** Når David hærgede deres land, lod han hverken mænd eller kvinder i live. Men får og køer, æsler og kameler og klæder tog han, og så vendte han tilbage til Akish. **10** Når Akish spurgte: »Hvor har I gjort indfald i dag?« svarede David: »I Judas sydland,« eller: »I jerakme’elitternes sydland,« eller: »I kenitternes sydland.« **11** David lod hverken mænd eller kvinder i live for ikke at skulle føre dem med til Gat; for han tænkte: »De ville røbe os og sige: Sådan har David gjort.« Sådan bar han sig ad, lige så længe han opholdt sig i filistrenes land. **12** Akish troede på David, og han tænkte: »Han har lagt sig grundigt for had i sit folk Israel. Han bliver i min tjeneste resten af sit liv.«

### 1 Sam 28

**1** På den tid samlede filistrene deres tropper til angreb på Israel. Akish sagde til David: »Du må være klar over, at du og dine mænd skal drage i felten sammen med mig.« **2** David svarede Akish: »Godt, du skal få at se, hvad din tjener kan udrette.« »Godt,« sagde Akish til David, »så gør jeg dig til min personlige livvagt i al fremtid.«

#### Saul hos spåkvinden i En-Dor

**3** Samuel var død, og hele Israel havde holdt ligklage over ham og havde begravet ham i hans by Rama, og Saul havde fjernet dødemanere og sandsigere i landet.

**4** Da nu filistrene var samlet, drog de ud og slog lejr i Shunem; Saul samlede hele Israel, og de slog lejr ved Gilboa. **5** Men da Saul så filistrenes hær, blev han bange, ja, rædselsslagen. **6** Saul rådspurgte da Herren, men Herren svarede ham ikke, hverken ved drømme eller ved Urim eller ved profeter. **7** Derfor sagde Saul til sine folk: »Find mig en kvinde, som kan mane døde frem; så vil jeg gå hen til hende og søge svar hos hende.« Hans folk svarede, at der i En-Dor var en kvinde, der kunne mane døde.

**8** Så gjorde Saul sig ukendelig i andre klæder. Sammen med to mænd tog han af sted, og om natten kom de til kvinden. Han sagde: »Spå mig ved en død! Den, jeg giver dig besked om, skal du hente op til mig.« **9** Kvinden svarede ham: »Du ved da, hvad Saul har gjort; han har udryddet dødemanere og sandsigere i landet. Hvorfor vil du lokke mig i en fælde, så du får mig slået ihjel?« **10** Men Saul svor ved Herren: »Så sandt Herren lever: Ingen straf skal ramme dig for dette!« **11** Så spurgte kvinden: »Hvem skal jeg hente op til dig?« Og han svarede: »Hent Samuel op til mig!« **12** Da kvinden nu så Samuel, skreg hun højt og sagde til Saul: »Hvorfor har du narret mig? Du er jo Saul!« **13** Kongen sagde til hende: »Du skal ikke være bange. Hvad er det, du ser?« »Jeg ser en ånd stige op fra jorden,« svarede kvinden. **14** »Hvordan ser han ud?« spurgte han hende, og hun svarede: »Det er en gammel mand, der stiger op, og han er hyllet i en kappe.« Da forstod Saul, at det var Samuel, og han kastede sig til jorden.

**15** Samuel sagde til Saul: »Hvorfor har du forstyrret mig og hentet mig op?« Saul svarede: »Jeg er i stor nød. Filistrene angriber mig, og Gud har forladt mig; han svarer mig ikke længere hverken ved profeter eller ved drømme. Så kaldte jeg dig frem, for at du skulle fortælle mig, hvad jeg skal gøre.« **16** Da sagde Samuel: »Hvorfor spørger du mig, når Herren har forladt dig og er blevet din fjende? **17** Herren har gjort imod dig, som han forudsagde ved mig. Herren har revet kongedømmet fra dig og givet det til en anden, til David. **18** Du adlød ikke Herren, dengang du ikke ville fuldbyrde hans glødende vrede på amalekitterne. Derfor har Herren nu gjort dette imod dig. **19** Både dig og Israel vil Herren give i filistrenes hånd. I morgen er du og dine sønner hos mig, og Israels hær vil Herren give i filistrenes hånd.«

**20** Saul blev så bange over Samuels ord, at han i samme øjeblik faldt om på gulvet, så lang han var. Han havde heller ikke flere kræfter, for han havde ikke spist noget det sidste døgn. **21** Da kvinden kom hen til Saul og så, hvor forfærdet han var, sagde hun til ham: »Herre, jeg har adlydt dig og sat livet på spil, da jeg rettede mig efter, hvad du sagde til mig. **22** Nu skal du til gengæld adlyde din trælkvinde og lade mig sætte lidt mad frem, så du kan komme til kræfter, før du tager af sted.« **23** Da han vægrede sig og sagde, at han ikke ville have noget at spise, nødte både hans folk og kvinden ham, og han føjede dem. Han rejste sig fra jorden og satte sig på sengen. **24** Kvinden havde en fedekalv i huset, den skyndte hun sig at slagte. Så æltede hun noget mel og bagte usyrede brød. **25** Da hun havde sat det frem for Saul og hans folk, spiste de. Samme nat brød de op og drog af sted.

### 1 Sam 29

#### Davids krig mod amalekitterne

**1** Filistrene samlede alle deres tropper i Afek, mens israelitterne slog lejr ved kilden i nærheden af Jizre’el. **2** Filisterfyrsterne rykkede ud med deres afdelinger på hundrede og på tusind, og sidst kom David og hans mænd sammen med Akish. **3** Da sagde filistrenes feltherrer: »Hvad skal de hebræere her?« Akish svarede dem: »Det er jo David, som var i tjeneste hos Israels konge Saul; han har været hos mig år og dag, og jeg har ikke haft noget at udsætte på ham, siden han faldt fra Saul.« **4** Men filistrenes feltherrer blev vrede på ham og sagde til ham: »Send den mand tilbage til det sted, du har indsat ham over. Han skal ikke drage i felten med os og falde os i ryggen under kampen. Hvordan kunne han bedre opnå sin herres gunst end ved at bringe ham hovederne af de mænd her? **5** Det er jo den David, man sang om i dansen:

> Saul har dræbt sine tusinder,  
> men David sine titusinder.«

**6** Da kaldte Akish David til sig og sagde til ham: »Så sandt Herren lever: Du er en retskaffen mand! Jeg så gerne, at du drog med mig i felten og vendte hjem igen; jeg har ikke haft noget at udsætte på dig, siden du kom til mig. Men fyrsterne synes ikke om dig. **7** Tag derfor tilbage i fred, så du ikke gør noget, filistrenes fyrster ikke synes om.« **8** »Jamen hvad har jeg gjort?« spurgte David Akish, »og hvad har du haft at udsætte på din tjener, fra den dag jeg trådte i din tjeneste, siden jeg ikke må kæmpe mod min herre kongens fjender?«

**9** Akish svarede David: »Det står fast, at du i mine øjne er lige så meget værd som en Guds engel, men filistrenes feltherrer har sagt: ›Han må ikke drage i felten med os.‹ **10** Gør dig nu klar i morgen tidlig sammen med din herres mænd, der har fulgt dig. Gør jer klar og drag af sted i morgen tidlig, så snart det bliver lyst.« **11** Tidligt næste morgen tog David og hans mænd af sted og vendte tilbage til filistrenes land, mens filistrene drog op til Jizre’el.

### 1 Sam 30

**1** To dage efter kom David og hans mænd til Siklag. I mellemtiden havde amalekitterne gjort indfald i Sydlandet og i Siklag. De havde indtaget Siklag og brændt den ned. **2** Kvinderne og hvem der ellers var der, fra den mindste til den største, havde de taget til fange uden at dræbe nogen; de havde ført dem med sig og var draget bort. **3** Da David og hans mænd kom til byen, fandt de den nedbrændt og deres koner og sønner og døtre taget til fange. **4** Da brast David og hans folk i gråd, og de græd, til de ikke kunne græde mere. **5** Davids to hustruer, Akinoam fra Jizre’el og Abigajil, der havde været gift med Nabal fra Karmel, var også taget til fange. **6** David var nu hårdt trængt; folkene truede med at stene ham, for de var alle sammen forbitrede over tabet af deres sønner og døtre. Men David hentede nyt mod hos Herren sin Gud. **7** Han sagde til præsten Ebjatar, Akimeleks søn: »Tag efoden frem!« Da Ebjatar havde taget efoden frem til ham, **8** spurgte David Herren: »Hvis jeg sætter efter denne røverbande, kan jeg så indhente den?« Han svarede: »Sæt efter den, for du skal indhente den, og du skal befri dem, der er taget til fange.« **9** Så drog David af sted sammen med de seks hundrede mand, som fulgte ham, og de kom til Besor-bækken, hvor de, der skulle blive tilbage, gjorde holdt. **10** David optog forfølgelsen med fire hundrede mand, mens to hundrede, som var for udmattede til at gå over Besor-bækken, gjorde holdt. **11** Ude på steppen fandt de en egypter. Ham tog de med hen til David og gav ham brød at spise og vand at drikke; **12** de gav ham også en figenkage og to rosinkager, og da han havde spist, kom han til kræfter. Han havde nemlig hverken fået vådt eller tørt i tre døgn. **13** David spurgte ham: »Hvem er din herre, og hvor er du fra?« »Jeg er egypter,« svarede han, »i tjeneste hos en amalekit; men min herre efterlod mig her for to dage siden, fordi jeg blev syg. **14** Vi havde gjort indfald i det kretiske sydland, i Judas område og i Kalebs sydland, og Siklag havde vi brændt ned.« **15** David spurgte: »Kan du vise mig vej til den røverbande?« Han svarede: »Sværg ved Gud, at du ikke vil dræbe mig eller udlevere mig til min herre, så vil jeg vise dig vej til røverbanden.« **16** Så viste han ham dertil, og de fandt dem spredt ud over hele egnen i færd med at spise og drikke og feste på hele det store bytte, de havde taget fra filistrenes land og fra Judas land. **17** Den næste dag huggede David dem så ned, fra daggry til aften. Ingen af dem undslap undtagen fire hundrede unge mænd, som sprang op på deres kameler og tog flugten. **18** David befriede alle dem, amalekitterne havde taget; også sine to hustruer befriede han. **19** Intet manglede, hverken stort eller småt, sønner eller døtre, bytte eller overhovedet noget af det, de havde taget. Alt bragte David tilbage. **20** David tog også alle deres får og okser. Dem drev de foran deres eget kvæg og sagde: »Det er Davids bytte.« **21** Da David kom tilbage til de to hundrede mand, som havde været for udmattede til at følge ham, og som han havde efterladt ved Besor-bækken, gik de David og hans folk i møde, og da David kom derhen sammen med sine folk, hilste han på dem. **22** Men alle de onde og slette blandt de mænd, der havde fulgt David, sagde: »Når de ikke har fulgt os, vil vi heller ikke give dem del i det bytte, vi har reddet os; de kan hver især tage deres kone og børn med sig og gå.« **23** Men David sagde: »Brødre, sådan må I ikke gøre med det, Herren har givet os. Han har bevaret os, og røverbanden, der overfaldt os, har han givet i vores hånd. **24** Og hvem vil holde med jer i det? Nej, den, der blev ved trosset, skal have det samme som den, der drog i kamp. De skal dele lige med hinanden.« **25** Sådan har det været lige siden den dag. Han gjorde det til lov og ret i Israel, og det er det den dag i dag.

**26** Da David var kommet hjem til Siklag, sendte han noget af byttet til de ældste i Juda, som var hans venner, med den besked: »Her har I en gave; den stammer fra det bytte, jeg tog fra Herrens fjender.« **27** Det var til dem i Betel, i Ramot i Sydlandet, i Jattir, **28** i Aro’er, i Sifmot, i Eshtemoa, **29** i Rakal, i jerakme’elitternes byer, i kenitternes byer, **30** i Horma, i Bor-Ashan, i Atak, **31** i Hebron og i øvrigt alle de steder, hvor David og hans mænd havde haft deres gang.

### 1 Sam 31

#### Sauls nederlag og død

**1** Imens var filistrene gået til angreb på Israel. Israelitterne flygtede for filistrene, og mange lå dræbt på Gilboas bjerg. **2** Filistrene trængte ind på Saul og hans sønner, og de dræbte Sauls sønner Jonatan, Abinadab og Malkishua. **3** Saul var nu hårdt presset i kampen, og da nogle bueskytter opdagede ham, blev han dødsensangst for dem. **4** Han sagde til sin våbendrager: »Træk dit sværd, og hug mig ned, så ikke disse uomskårne skal komme og hugge mig ned og mishandle mig!« Men hans våbendrager ville ikke, for han turde ikke. Så greb Saul selv sværdet og styrtede sig i det. **5** Da våbendrageren så, at Saul var død, styrtede også han sig i sit sværd og døde sammen med ham. **6** Den dag døde således både Saul, hans tre sønner og hans våbendrager og desuden alle hans mænd.

**7** Da nu de israelitter, der boede på den anden side af sletten og øst for Jordan, erfarede, at israelitterne var flygtet, og at Saul og hans sønner var døde, forlod de deres byer og flygtede. Filistrene kom og bosatte sig der.

**8** Da filistrene dagen efter kom for at plyndre de faldne, fandt de ligene af Saul og hans tre sønner på Gilboas bjerg. **9** De huggede hovedet af ham og plyndrede ham for hans våben; så sendte de bud rundt i filistrenes land for at bringe sejrsbudskabet til deres gudebilleder og til folket. **10** Hans våben anbragte de i Astartes tempel, og hans lig naglede de til Bet-Shans mur. **11** Men da indbyggerne i Jabesh i Gilead hørte, hvad filistrene havde gjort med Saul, **12** tog alle våbenføre mænd af sted og vandrede hele natten; de tog ligene af Saul og hans sønner ned fra Bet-Shans mur, og da de var kommet hjem til Jabesh, brændte de dem dér. **13** Så tog de benene og begravede dem under tamarisken i Jabesh. Derefter fastede de i syv dage.

------------------------------------------------------------------------

## Anden Samuelsbog

### 2 Sam 1

#### Davids klage over Sauls og Jonatans død

**1** Da Saul var død, og David var vendt tilbage fra sejren over amalekitterne og havde opholdt sig to dage i Siklag, **2** kom der den tredje dag en mand fra Sauls hær med flængede klæder og jord strøet på hovedet. Da han kom hen til David, kastede han sig til jorden. **3** »Hvor kommer du fra?« spurgte David, og han svarede: »Jeg er undsluppet fra Israels hær.« **4** David sagde da til ham: »Fortæl mig, hvad der er sket.« Han svarede: »Vores folk flygtede fra kampen, efter at mange var faldet; Saul og hans søn Jonatan er også døde.« **5** David spurgte budbringeren: »Hvordan ved du, at Saul og hans søn Jonatan er døde?« **6** Budbringeren svarede: »Jeg var tilfældigvis på Gilboas bjerg, og dér stod Saul og støttede sig til sit spyd, mens vognene og rytterne trængte ind på ham. **7** Han vendte sig om og fik øje på mig; så råbte han på mig, og jeg svarede ja. **8** Han spurgte, hvem jeg var, og jeg svarede, at jeg var amalekit. **9** Så sagde han til mig: ›Kom herhen og giv mig dødsstødet; jeg er i live endnu, men det sortner for mine øjne.‹ **10** Jeg trådte hen til ham og gav ham dødsstødet, for jeg var klar over, at han ikke kunne overleve, når han først var faldet om. Jeg tog diademet, han havde på hovedet, og et armbånd, han havde om armen, og dem har jeg med til dig, herre.« **11** Da greb David fat i sine klæder og flængede dem; det samme gjorde alle de mænd, der var hos ham. **12** De holdt ligklage, græd og fastede indtil aften over Saul og hans søn Jonatan og over Herrens folk og Israels hus, fordi de var faldet for sværdet. **13** David spurgte budbringeren: »Hvor er du fra?« og han svarede: »Jeg er søn af en amalekit, der bor her som fremmed.« **14** Da sagde David til ham: »Hvor vovede du at lægge hånd på Herrens salvede og dræbe ham?« **15** David kaldte så på en af de unge mænd og sagde: »Kom herhen og hug ham ned!« Og han slog ham ihjel. **16** David sagde til ham: »Dit blod kommer over dit eget hoved, for din egen mund vidnede imod dig, da du sagde: Jeg har givet Herrens salvede dødsstødet.«

**17** Da sang David denne dødsklage over Saul og hans søn Jonatan. **18** Han sagde, at judæerne skulle lære Buesangen. Den står i De Retskafnes Bog.

>  **19** Din herlighed, Israel, ligger dræbt på dine høje.  
> Ak, heltene er faldet!  
>  **20** Fortæl det ikke i Gat,  
> forkynd det ikke i Ashkalons gader,  
> at ikke filistrenes døtre skal glæde sig,  
> de uomskårnes døtre juble.

>  **21** Gilboas bjerge, måtte I hverken få dug eller regn  
> eller urdybs kildevæld!  
> For dér ligger heltenes skjolde tilsølet,  
> Sauls skjold var ikke gnedet med olie.  
>  **22** Uden faldnes blod og heltes fedt  
> blev Jonatans bue aldrig sænket,  
> aldrig vendte Sauls sværd umættet hjem.

>  **23** Saul og Jonatan, afholdte og elskede,  
> de skiltes ikke i liv og død.  
> De var hurtigere end ørne, stærkere end løver.  
>  **24** Israels døtre, græd over Saul,  
> som klædte jer yndigt i skarlagen  
> og smykkede jeres klædning med guld.  
>  **25** Ak, heltene er faldet i kampen,  
> Jonatan ligger dræbt på dine høje!

>  **26** Jeg sørger over dig, Jonatan, min broder,  
> jeg holdt inderligt af dig.  
> Din kærlighed var mig mere dyrebar end kvinders.  
>  **27** Ak, heltene er faldet,  
> krigsvåbnene er tilintetgjort!

### 2 Sam 2

#### David bliver konge i Juda

**1** Derefter spurgte David Herren: »Skal jeg drage op til en af Judas byer?« Herren svarede ja. David spurgte: »Hvor skal jeg drage hen?« Han svarede: »Til Hebron.« **2** Så drog David derop sammen med sine to hustruer, Akinoam fra Jizre’el og Abigajil, der havde været gift med Nabal fra Karmel. **3** Desuden tog han de mænd med, der havde fulgt ham, hver med sin husstand, og de bosatte sig i byerne omkring Hebron. **4** Siden kom Judas mænd derhen og salvede David til konge over Judas hus.

Da David fik at vide, at mændene i Jabesh i Gilead havde begravet Saul, **5** sendte han bud til dem og sagde: »Herren velsigne jer, fordi I viste godhed mod jeres herre Saul og begravede ham. **6** Gid Herren nu vil vise jer godhed og troskab! Men også jeg vil belønne jer, fordi I har gjort dette. **7** Vær nu modige og tapre, for ganske vist er jeres herre Saul død, men Judas hus har salvet mig til deres konge.«

#### Krigen mellem David og Ishboshet

**8** Abner, Ners søn, som havde været Sauls hærfører, havde taget Sauls søn Ishboshet og bragt ham over til Mahanajim **9** og havde gjort ham til konge over Gilead, asheritterne, Jizre’el, Efraim, Benjamin, altså over hele Israel. **10** Sauls søn Ishboshet var fyrre år, da han blev konge over Israel, og han regerede to år. Kun Judas hus sluttede sig til David. **11** Den tid, David var konge i Hebron over Judas hus, var syv år og seks måneder.

**12** Abner, Ners søn, drog fra Mahanajim til Gibeon sammen med Sauls søn Ishboshets folk, **13** samtidig med at Joab, Serujas søn, rykkede ud med Davids folk. De mødtes ved dammen i Gibeon og slog sig ned på hver sin side af dammen. **14** Så sagde Abner til Joab: »Skal vi ikke lade nogle unge mænd stå frem og dyste, mens vi ser på?« Joab svarede: »Jo, lad dem det.« **15** Så rejste de sig og gik frem, lige mange fra hver side, tolv af Sauls søn Ishboshets mænd fra Benjamin og tolv af Davids mænd. **16** Hver mand greb sin modpart om hovedet og stødte sværdet i siden på ham, så de begge faldt. Derfor kaldes dette sted Sværdklingernes Mark. Det ligger ved Gibeon.

**17** Kampen blev meget hård den dag, og Abner og israelitterne blev slået af Davids folk. **18** Serujas tre sønner var med, Joab, Abishaj og Asael, og Asael var rapfodet som en af steppens gazeller. **19** Han satte efter Abner og drejede hverken af til højre eller til venstre, men holdt sig lige i hælene på ham. **20** Da vendte Abner sig om og spurgte: »Er det dig, Asael?« Og han svarede ja. **21** Abner råbte: »Drej af enten til højre eller til venstre og grib en af de unge mænd og tag hans rustning.« Men Asael ville ikke opgive at forfølge ham. **22** Abner råbte endnu en gang til Asael: »Hold op med at forfølge mig! Hvorfor skal jeg slå dig til jorden? Hvordan skulle jeg så kunne se din bror Joab i øjnene?« **23** Men da han nægtede at standse, stødte Abner sin spydstage i maven på ham, så spyddet kom ud gennem ryggen, og han faldt om og var død på stedet. Alle, der kom til det sted, hvor Asael var faldet død om, standsede op; **24** men Joab og Abishaj satte efter Abner, og da solen gik ned, var de nået til Amma-højen øst for Gia på vejen til ørkenen ved Gibeon. **25** Dér samlede benjaminitterne sig i sluttet trop bag Abner og stillede sig på toppen af Amma-højen. **26** Abner råbte til Joab: »Skal sværdet blive ved at fortære? Kan du ikke indse, at dette ender i fortvivlelse? Hvor længe skal det vare, før du giver dine folk besked om at indstille forfølgelsen af deres brødre?« **27** Joab svarede: »Så sandt Gud lever: Hvis ikke du havde sagt det, ville mine folk ikke have indstillet forfølgelsen af deres brødre før i morgen!« **28** Så stødte Joab i hornet, og alle hans folk standsede; de forfulgte ikke længere Israel og fortsatte ikke kampen.

**29** Abner og hans mænd gik hele natten gennem Araba-lavningen; de satte over Jordan og gik gennem hele Bitron og kom til Mahanajim. **30** Da Joab havde standset forfølgelsen af Abner, samlede han alle sine folk. Ud over Asael manglede der nitten af Davids mænd. **31** – Davids mænd havde slået tre hundrede og tres benjaminitter af Abners mænd ihjel. – **32** De tog Asael med sig og begravede ham i hans fars grav i Betlehem. Joab og hans mænd gik hele natten og nåede til Hebron, da det blev lyst.

### 2 Sam 3

**1** Krigen mellem Sauls hus og Davids hus blev langvarig. Men David blev stærkere og stærkere, mens Sauls hus blev svagere og svagere.

#### Davids sønner i Hebron

**2** I Hebron fik David disse sønner: Amnon, den førstefødte, med Akinoam fra Jizre’el, **3** Kil’ab, den næstældste, med Abigajil, der havde været gift med Nabal fra Karmel, Absalom, den tredje, søn af Ma’aka, der var datter af Geshurs konge Talmaj, **4** Adonija, den fjerde, søn af Haggit, Shefatja, den femte, søn af Abital, **5** Jitream, den sjette, som han fik med Egla, Davids hustru. Disse sønner fik David i Hebron.

#### Abners død

**6** Under krigen mellem Sauls hus og Davids hus fik Abner styrket sin magt i Sauls hus. **7** Saul havde haft en medhustru som hed Rispa. Hun var datter af Ajja. Ishboshet sagde til Abner: »Hvorfor gik du ind til min fars medhustru?« **8** Abner blev meget vred over Ishboshets ord og sagde: »Er jeg et hundehoved fra Juda? Jeg har hele tiden været trofast mod din far Sauls hus, mod hans slægtninge og venner og har ikke prisgivet dig til David, og så kommer du og vil drage mig til ansvar for en kvindes skyld! **9** Gud ramme Abner igen og igen, om ikke jeg vil virkeliggøre det, Herren tilsvor David! **10** Jeg skal tage kongedømmet fra Sauls hus og rejse Davids trone over Israel og Juda fra Dan til Be’ersheba.« **11** Ishboshet kunne intet svare, så bange var han for Abner.

**12** I stedet for selv at komme sendte Abner bud til David: »Hvem tilhører landet? Slut pagt med mig, så vil jeg give dig min støtte og få hele Israel over på din side.« **13** David svarede: »Godt, jeg vil slutte pagt med dig. Kun forlanger jeg én ting af dig: Du skal ikke vise dig for mig, medmindre du har Sauls datter Mikal med, når du kommer.«

**14** Derefter sendte David bud til Sauls søn Ishboshet og sagde: »Giv mig min hustru Mikal, som jeg købte mig for hundrede filisterforhuder.« **15** Så sendte Ishboshet bud og tog hende fra hendes mand Paltiel, Lajishs søn. **16** Hendes mand fulgte med og gik grædende efter hende lige til Bahurim; dér sagde Abner til ham, at han skulle gå hjem, og så gik han hjem. **17** Abner forhandlede med Israels ældste og sagde: »I lang tid har I ønsket at få David til konge over jer. **18** Nu må I gøre alvor af det! For Herren har sagt om David: Ved min tjener David vil jeg frelse mit folk Israel fra filistrene og fra alle dets fjender.« **19** Abner henvendte sig også til benjaminitterne, og til sidst drog han til Hebron for at forelægge David alt, hvad Israel og hele Benjamins hus havde besluttet. **20** Da Abner med tyve mand var kommet til David i Hebron, holdt David et gilde for Abner og de mænd, der fulgte ham. **21** Abner sagde til David: »Nu vil jeg tage af sted og samle hele Israel om min herre kongen; så vil de slutte pagt med dig, og du kan herske over alt, hvad dit hjerte begærer.« David lod Abner rejse, og han drog bort i fred.

**22** Netop da kom Davids mænd og Joab tilbage fra et strejftogt, og de bragte et stort bytte med sig. Abner var ikke længere hos David i Hebron, for David havde ladet ham rejse, og han var draget bort i fred. **23** Da nu Joab og hele den hær, han havde haft med, kom tilbage, fik han at vide, at Abner, Ners søn, havde været hos kongen, som havde ladet ham rejse, og at han var draget bort i fred. **24** Så gik Joab til kongen og sagde: »Hvad er det dog, du har gjort? Abner har jo været hos dig; hvorfor har du ladet ham rejse sin vej? **25** Du kender Abner, Ners søn. Det var bare for at narre dig, han kom; han ville finde ud af din færden og alt, hvad du har for.« **26** Så snart Joab var kommet ud fra David, sendte han nogle mænd efter Abner. De bragte ham med tilbage fra Bor-ha-Sira uden at David vidste det. **27** Da Abner var kommet tilbage til Hebron, tog Joab ham til side i porten for at tale med ham under fire øjne. Dér stak han ham i maven og dræbte ham for at hævne sin bror Asael.

**28** Da David siden hen fik det at høre, sagde han: »Jeg og mit kongedømme er til evig tid uden skyld over for Herren i Ners søn Abners blod. **29** Måtte det komme over Joabs hoved og over hele hans fars hus, og måtte Joabs hus aldrig slippe for folk, der har udflåd og spedalskhed, går med krykker, falder for sværdet og lider sult!«

**30** Joab og hans bror Abishaj slog Abner ihjel, fordi han havde dræbt deres bror Asael i slaget ved Gibeon.

**31** Så sagde David til Joab og til alle sine folk: »I skal flænge jeres klæder, klæde jer i sæk og holde ligklage over Abner.« Selv gik kong David bag ved båren. **32** Så begravede de Abner i Hebron. Kongen brast i gråd ved Abners grav, og alle græd med. **33** Og kongen sang dødsklage over Abner:

> »At Abner skulle dø, som tåben dør!  
>  **34** Dine hænder var ikke bundet,  
> dine fødder ikke lagt i lænker.  
> Du faldt, som man falder for voldsmænd.«

Da græd de alle endnu mere over ham.

**35** Senere kom de alle hen for at få David til at spise, mens det endnu var dag, men David svor: »Gud ramme mig igen og igen, hvis jeg spiser brød eller noget som helst andet, før solen går ned!« **36** Det mærkede de sig alle, og de syntes godt om det. Alt hvad kongen gjorde, syntes alle godt om. **37** Den dag forstod de alle, også hele Israel, at kongen intet havde at gøre med drabet på Abner, Ners søn. **38** Og kongen sagde til sine mænd: »I forstår vel, at det er en høvding og stormand i Israel, der er faldet i dag. **39** Men jeg er endnu for svag, skønt jeg er salvet til konge, og disse mænd, Serujas sønner, er mig for stærke. Herren skal gengælde ugerningsmanden det onde, han har gjort.«

### 2 Sam 4

#### Mordet på Ishboshet

**1** Da Sauls søn hørte, at Abner var død i Hebron, tabte han modet, og hele Israel blev forfærdet. **2** Nu havde Sauls søn to mænd, der var anførere for strejfkorps. Den ene hed Ba’ana, den anden Rekab; de var sønner af Rimmon fra Be’erot og hørte til benjaminitterne, for også Be’erot blev regnet med til Benjamin, **3** fordi be’erotitterne var flygtet til Gittajim, hvor de den dag i dag bor som fremmede.

**4** Sauls søn Jonatan havde en søn, der var lam i fødderne. Han var fem år gammel, dengang meddelelsen om Sauls og Jonatans død kom fra Jizre’el. Hans plejemor havde taget ham med sig og var flygtet, men under sin hovedkulds flugt havde hun tabt ham, og sådan var han blevet lam. Han hed Mefiboshet.

**5** Rekab og Ba’ana, der var sønner af Rimmon fra Be’erot, drog af sted og kom på den varmeste tid af dagen til Ishboshets hus, mens han lå og sov til middag. **6** Dørvogtersken havde siddet og renset hvede, men var faldet i søvn, så Rekab og hans bror Ba’ana slap forbi **7** og kom ind i huset, hvor Ishboshet lå på sin seng i sovekammeret. De slog ham ihjel og huggede hovedet af ham. Så tog de Ishboshets hoved, gik hele natten gennem Araba-lavningen **8** og bragte det til David i Hebron og sagde til ham: »Her er hovedet af Ishboshet, søn af din fjende Saul, som stræbte dig efter livet. Herren har i dag givet dig, herre konge, hævn over Saul og hans afkom.« **9** Men David svarede Rekab og hans bror Ba’ana, sønner af Rimmon fra Be’erot: »Så sandt Herren lever, som har udfriet mig fra al nød: **10** Den mand, der bragte mig bud om, at Saul var død, og som mente, at han kom med et glædesbudskab, ham lod jeg gribe og dræbe i Siklag. Det var de budpenge, jeg gav ham! **11** Hvad så nu, hvor forbrydere har slået en uskyldig mand ihjel hjemme i hans egen seng? Skulle jeg så ikke kræve hans blod af jeres hånd og udrydde jer af landet?« **12** På Davids befaling slog de unge mænd dem ihjel, huggede hænder og fødder af dem og hængte dem op ved dammen i Hebron. Men Ishboshets hoved tog de og begravede i Abners grav i Hebron.

### 2 Sam 5

#### David bliver konge i Israel

**1** Derefter kom alle Israels stammer til David i Hebron og sagde: »Vi er jo af samme kød og blod som du. **2** Før i tiden, dengang Saul var konge over os, var det dig, der førte Israel ud i krig og hjem igen. Og Herren har sagt til dig: Du skal vogte mit folk Israel, du skal være fyrste over Israel.« **3** Alle Israels ældste var kommet til kongen i Hebron; dér sluttede kong David pagt med dem for Herrens ansigt, og de salvede David til konge over Israel.

**4** David var tredive år, da han blev konge, og han regerede fyrre år; **5** i Hebron regerede han syv år og seks måneder over Juda, og i Jerusalem regerede han treogtredive år over hele Israel og Juda.

#### Indtagelsen af Jerusalem

**6** Kongen og hans mænd drog nu til Jerusalem mod jebusitterne, som boede i landet. Jebusitterne sagde til David: »Her kommer du ikke ind, medmindre du fjerner de blinde og lamme.« Dermed mente de: Her kan David ikke komme ind. **7** Men David indtog klippeborgen Zion, det samme som Davidsbyen. **8** Den dag sagde David: »Den, der vil besejre jebusitterne, må ramme sinnor. David hader de lamme og blinde.« – Derfor siger man: »En blind og en lam må ikke komme ind i templet.« – **9** David tog nu bolig i klippeborgen og kaldte den Davidsbyen, og han befæstede den rundt om fra Millo og indefter. **10** Og David blev mægtigere og mægtigere; Herren, Hærskarers Gud, var med ham. **11** Tyrus’ konge Hiram sendte folk til David med cedertræ, tømrere og murere, og de byggede et hus til David. **12** Da forstod David, at Herren havde sikret ham som konge over Israel og ophøjet hans kongemagt for sit folk Israels skyld.

#### Davids sønner i Jerusalem

**13** Efter at David var kommet fra Hebron, tog han flere medhustruer og hustruer fra Jerusalem, og han fik flere sønner og døtre. **14** Dette er navnene på de sønner, han fik i Jerusalem: Shammua, Shobab, Natan, Salomo, **15** Jibkar, Elishua, Nefeg, Jafia, **16** Elishama, Eljada og Elifelet.

#### Davids sejr over filistrene

**17** Da filistrene hørte, at David var blevet salvet til konge over Israel, drog de alle op for at få fat på ham. Så snart David fik det at vide, drog han ned til klippeborgen. **18** Samtidig var filistrene kommet og havde spredt sig ud over Refaim-dalen. **19** David spurgte Herren: »Skal jeg drage op mod filistrene? Vil du give dem i min hånd?« Herren svarede: »Drag op, for jeg giver filistrene i din hånd.« **20** Så drog David til Ba’al-Perasim, og dér slog han dem. Og han sagde: »Herren er brudt igennem fjenderne foran mig, som vand bryder igennem.« Derfor kalder man dette sted Ba’al-Perasim. **21** Dér efterlod filistrene deres gudebilleder, og David og hans mænd tog dem med sig. **22** Men filistrene drog igen op og spredte sig ud over Refaim-dalen. **23** David spurgte Herren, og han svarede: »Drag ikke op mod dem, men gå bag om dem og angrib dem ud for baka-buskene. **24** Så snart du hører lyden af trin i baka-buskenes top, skal du storme frem, for da er Herren draget ud foran dig for at slå filistrenes hær.« **25** David gjorde, som Herren havde befalet ham; og han slog filistrene og forfulgte dem fra Geba helt til Gezer.

### 2 Sam 6

#### David fører arken til Jerusalem

**1** Derpå samlede David alle udvalgte mænd i Israel, tredive tusind mand. **2** Han brød op med hele sin hær og drog til Ba’ala i Juda for at hente Guds ark, som bærer navnet »Hærskarers Herre, som troner på keruberne«. **3** De satte Guds ark på en ny vogn og førte den fra Abinadabs hus på højen. Uzza og Akjo, Abinadabs sønner, kørte vognen; **4** Uzza gik ved siden af Guds ark, og Akjo gik foran den, **5** mens David og hele Israels hus dansede af alle kræfter for Herrens ansigt til sang og til spil af citere, harper, pauker, sistrer og cymbler. **6** Men da de kom til Nakons tærskeplads, rakte Uzza ud efter Guds ark og greb fat i den, fordi okserne snublede. **7** Da flammede Herrens vrede op mod Uzza, og Gud slog ham ihjel på grund af hans forseelse, og han døde dér ved Guds ark. **8** Men David blev vred over, at Herren var brudt løs imod Uzza; derfor kaldte han stedet for Peres-Uzza; det hedder det den dag i dag. **9** Ved den lejlighed blev David grebet af frygt for Herren og sagde: »Hvordan skal Herrens ark kunne komme hjem til mig?« **10** Og han ville ikke flytte Herrens ark hjem til sig i Davidsbyen, men satte den hen i gatitten Obed-Edoms hus.

**11** Herrens ark stod nu i gatitten Obed-Edoms hus i tre måneder, og Herren velsignede Obed-Edom og hele hans hus. **12** Da kong David fik at vide, at Herren havde velsignet Obed-Edoms hus og alt, hvad han ejede, for Guds arks skyld, gik han hen og førte Guds ark op fra Obed-Edoms hus til Davidsbyen under festglæde. **13** Da de, der bar Herrens ark, havde gået seks skridt, ofrede han en okse og en fedekalv. **14** Og iført en linned efod dansede David af alle kræfter for Herrens ansigt. **15** Således førte David og hele Israels hus Herrens ark op under jubelråb og hornklang. **16** Men da Herrens ark kom til Davidsbyen, stod Sauls datter Mikal og kiggede ud ad vinduet; og da hun så kong David springe og danse for Herrens ansigt, følte hun foragt for ham.

**17** De førte nu Herrens ark ind og stillede den på dens plads i det telt, David havde rejst til den, og David bragte brændofre og måltidsofre for Herrens ansigt. **18** Da han var færdig med at bringe ofrene, velsignede han folket i Hærskarers Herres navn, **19** og han uddelte et brød, en daddelkage og en rosinkage til hver enkelt i hele israelitternes folkemængde, både mænd og kvinder. Derpå gik alle hver til sit.

**20** Da David vendte hjem for at velsigne sit hus, kom Sauls datter Mikal ham i møde og sagde: »Hvor har Israels konge dog opført sig værdigt i dag, da han blottede sig for øjnene af sine undersåtters trælkvinder! Det gør kun ryggesløse mennesker!« **21** David svarede Mikal: »Det var for Herrens ansigt, jeg gjorde det; det var ham, der udvalgte mig frem for din far og hele hans hus og indsatte mig til fyrste over Herrens folk, over Israel; og for Herrens ansigt vil jeg danse **22** og nedværdige mig endnu mere end nu og synke endnu dybere i din agtelse; men hos de trælkvinder, du talte om, vil jeg vinde ære.« **23** Og Sauls datter Mikal fik til sin dødsdag ingen børn.

### 2 Sam 7

#### Natans forjættelse til David

**1** Engang kongen sad i sit hus, efter at Herren havde skaffet ham fred for hans fjender på alle sider, **2** sagde han til profeten Natan: »Se, her bor jeg i et cedertræshus, men Guds ark bor i et telt.« **3** Natan svarede kongen: »Gør blot alt det, du har i sinde, for Herren er med dig.«

**4** Samme nat kom Herrens ord til Natan: **5** »Gå hen og sig til min tjener David: Dette siger Herren: Skulle du bygge mig et hus at bo i? **6** Jeg har jo ikke boet i hus, fra den dag jeg førte israelitterne op fra Egypten indtil i dag, men jeg har været på vandring med et telt som bolig. **7** Har jeg i al den tid, jeg vandrede omkring med israelitterne, nogen sinde spurgt en af Israels dommere, som jeg indsatte til at vogte mit folk Israel: ›Hvorfor har I ikke bygget mig et cedertræshus?‹ **8** Sig derfor til min tjener David: Dette siger Hærskarers Herre: Jeg har hentet dig fra græsgangen, hvor du vogtede får, til at være fyrste over mit folk Israel, **9** og jeg var med dig overalt, hvor du gik, og udryddede alle dine fjender foran dig. Jeg har skabt dig et navn så stort som de størstes på jorden. **10** Jeg har givet mit folk Israel et sted at bo, og jeg har plantet det, så det kan bo der uden frygt, og uden at voldsmænd længere skal mishandle det, sådan som de før gjorde, **11** dengang jeg måtte indsætte dommere over mit folk Israel. Jeg har skaffet dig fred for alle dine fjender. Og nu forkynder Herren for dig: Herren vil bygge dig et hus. **12** Når dine dage er omme, og du har lagt dig til hvile hos dine fædre, vil jeg lade en af dine efterkommere, dit eget kød og blod, efterfølge dig, og jeg vil grundfæste hans kongedømme. **13** Han skal bygge et hus for mit navn, og jeg vil grundfæste hans kongetrone til evig tid. **14** Jeg vil være hans fader, og han skal være min søn. Når han forbryder sig, vil jeg tugte ham med menneskestok og menneskeslag; **15** men min trofasthed skal ikke tages fra ham, sådan som jeg tog den fra Saul, ham som jeg fjernede til fordel for dig. **16** Dit hus og dit kongedømme skal stå fast for mit ansigt til evig tid, din trone skal være grundfæstet til evig tid.« **17** Alle disse ord og hele dette syn fortalte Natan David.

**18** Da gik kong David ind og satte sig for Herrens ansigt og sagde: »Hvem er jeg, Gud Herre, og hvad er mit hus, siden du har ladet mig nå så vidt? **19** Du syntes endda ikke, det var nok, Gud Herre, så du har også givet din tjeners hus løfter langt ud i fremtiden. Og dette skal være menneskets belæring, Gud Herre! **20** Hvad mere har David at sige dig? Du kender jo din tjener, Gud Herre. **21** For dit løftes skyld og efter dit eget ønske har du nu gjort noget så stort som at kundgøre det for din tjener. **22** På den måde har du vist, at du er stor, Gud Herre. Der er ingen som du, ja, der er ingen Gud uden dig, efter alt hvad vi har hørt med egne ører. **23** Hvem er som dit folk Israel, det eneste folkeslag på jorden, som Gud kom og udfriede og gjorde til sit folk for at skabe sig et navn og udføre store og frygtindgydende gerninger for dem? Sådan gjorde du, da du drev de andre folkeslag og deres guder bort foran dit folk, som du havde udfriet fra Egypten. **24** Du har grundfæstet dit folk Israel som dit eget folk til evig tid, og du, Herre, er blevet deres Gud.

**25** Gud Herre, hold til evig tid det løfte, du nu har givet din tjener og hans hus, og gør, som du har lovet! **26** Da skal dit navn blive stort til evig tid, så man siger: Hærskarers Herre er Gud over Israel. Og din tjener Davids hus skal være grundfæstet for dit ansigt. **27** Du, Hærskarers Herre, Israels Gud, har talt til din tjener og sagt: ›Jeg vil bygge dig et hus.‹ Derfor har din tjener dristet sig til at bede denne bøn til dig. **28** Gud Herre, du er jo Gud! Lad dine ord gå i opfyldelse, nu da du har givet din tjener denne forjættelse. **29** Så velsign nu også din tjeners hus og lad det bestå for dit ansigt i evighed. For det har du givet løfte om, Gud Herre; din tjeners hus får del i din velsignelse til evig tid.«

### 2 Sam 8

#### Davids sejre over nabofolkene

**1** Nogen tid efter slog David filistrene og undertvang dem, og han tog Meteg-ha-Amma fra dem. **2** Han slog også moabitterne, og han målte dem med en snor; han lod dem lægge sig ned på jorden og målte af; to snorlængder skulle man dræbe, og én hel snorlængde skulle man lade blive i live. Moabitterne blev Davids skatskyldige undersåtter. **3** Endvidere slog David Sobas konge Hadad’ezer, Rehobs søn, da han var draget ud for at genoprette sit herredømme ved Eufratfloden. **4** David erobrede sytten hundrede ryttere og tyve tusind fodfolk fra ham, og han skar haserne over på alle vognhestene, undtagen på hundrede, som han skånede. **5** Da aramæerne fra Damaskus kom for at hjælpe Sobas konge Hadad’ezer, slog David toogtyve tusind mand af aramæerne. **6** Så indsatte han guvernører i Aram-Damaskus, og aramæerne blev Davids skatskyldige undersåtter. Således gav Herren David sejr overalt, hvor han kom frem. **7** David tog de guldskjolde, som Hadad’ezers mænd havde båret, og bragte dem til Jerusalem. **8** Og fra Hadad’ezers byer Teba og Berotaj tog David bronze i store mængder.

**9** Da Hamats konge To’i hørte, at David havde slået hele Hadad’ezers hær, **10** sendte han sin søn Joram til kong David for at hilse ham og takke ham, fordi han havde kæmpet mod Hadad’ezer og slået ham – Hadad’ezer havde nemlig været i krig med To’i – og Joram medbragte gaver af sølv, guld og bronze. **11** Alt det helligede kong David til Herren, ligesom han havde helliget det sølv og guld, han havde taget fra alle de folk, han havde undertvunget, **12** edomitterne, moabitterne, ammonitterne, filistrene og amalekitterne, og det, der stammede fra byttet fra Sobas konge Hadad’ezer, Rehobs søn. **13** Således vandt David et navn. Da han var vendt tilbage fra sejren over aramæerne, slog han edomitterne i Saltdalen, atten tusind mand. **14** Derpå indsatte han guvernører i Edom. I hele Edom indsatte han guvernører, og alle edomitterne blev Davids undersåtter. Således gav Herren David sejr overalt, hvor han kom frem.

#### Davids embedsmænd

**15** David regerede over hele Israel og øvede ret og retfærdighed mod hele sit folk. **16** Joab, Serujas søn, var hærchef; Joshafat, Akiluds søn, var sekretær. **17** Sadok, Akitubs søn, og Akimelek, Ebjatars søn, var præster, og Seraja var statsskriver. **18** Benaja, Jojadas søn, stod i spidsen for kreterne og pleterne, og Davids sønner var præster.

### 2 Sam 9

#### David og Mefiboshet

**1** David sagde: »Er der nogen tilbage af Sauls hus, som jeg kan vise godhed for Jonatans skyld?« **2** Der havde i Sauls hus været en tjener, der hed Siba; han blev kaldt op til David, og kongen sagde til ham: »Er du Siba?« Han svarede: »Ja, herre.« **3** Kongen spurgte: »Er der slet ingen tilbage af Sauls hus, som jeg kan vise Guds godhed?« Siba svarede: »Der er endnu en søn af Jonatan i live. Han er lam i fødderne.« **4** Kongen spurgte: »Hvor er han?« Siba svarede: »Han bor hos Ammiels søn Makir i Lodebar.« **5** Kong David sendte så bud og lod ham hente hos Ammiels søn Makir i Lodebar. **6** Mefiboshet, Jonatans søn, Sauls sønnesøn, kom ind til David og kastede sig ned for ham. David sagde: »Mefiboshet,« og han svarede: »Ja, herre.« **7** David sagde til ham: »Du skal ikke være bange. For din far Jonatans skyld vil jeg vise dig godhed. Jeg vil give dig al den jord tilbage, der har tilhørt din farfar Saul, og selv skal du få en fast plads ved mit bord.« **8** Han kastede sig ned og sagde: »Hvad er jeg, herre, siden du tager hensyn til en død hund som mig?« **9** Så tilkaldte kongen Sauls tjener Siba og sagde til ham: »Alt det, der tilhørte Saul og hele hans hus, overdrager jeg til din herres sønnesøn. **10** Du skal sammen med dine sønner og dine folk dyrke jorden for ham og sørge for høsten, så din herres sønnesøn har noget at leve af; og Mefiboshet, din herres sønnesøn, skal have en fast plads ved mit bord.« Siba havde femten sønner og tyve tjenestefolk. **11** Siba sagde da til kongen: »Jeg skal gøre alt, hvad min herre kongen befaler mig.« Mefiboshet fik så en fast plads ved hans bord som en af kongesønnerne. **12** Mefiboshet havde en lille søn, der hed Mika.

Alle, der hørte til Sibas husstand, var i tjeneste hos Mefiboshet, **13** men selv boede Mefiboshet i Jerusalem, da han havde fået en fast plads ved kongens bord. Han var lam i begge fødder.

### 2 Sam 10

#### Krigen mod ammonitterne og aramæerne

**1** Nogen tid efter døde ammonitterkongen, og hans søn Hanun blev konge efter ham. **2** David sagde da: »Jeg vil vise troskab mod Nahashs søn Hanun, ligesom hans far viste troskab mod mig.« Derfor sendte David sine folk derover for at vise sin deltagelse i anledning af hans fars død. Men da Davids folk var kommet til ammonitternes land, **3** sagde de ammonitiske stormænd til deres herre Hanun: »Tror du, det er til ære for din far, at David har sendt sine folk for at vise deltagelse? Nej, David har sendt sine folk til dig for at skaffe sig oplysninger om byen og udspionere den og ødelægge den.« **4** Hanun lod så Davids folk gribe, lod halvdelen af deres skæg rage af og halvdelen af deres tøj skære væk, så bagdelen var bar. Derpå lod han dem gå. **5** Da David fik det at vide, sendte han nogle ud for at møde mændene, for de var blevet groft ydmyget. Kongen sagde til dem: »Bliv i Jeriko, til skægget er vokset ud. Så kan I komme tilbage.«

**6** Da ammonitterne så, at de havde lagt sig for had hos David, sendte de bud og hvervede tyve tusind mand fodfolk hos aramæerne i Bet-Rehob og Soba, tusind mand hos kongen af Ma’aka og tolv tusind mand i Tob. **7** Da David hørte det, sendte han Joab af sted med hele styrken af elitetropper. **8** Ammonitterne rykkede ud og stillede op til kamp foran byporten, mens aramæerne fra Soba og Rehob og mændene fra Tob og Ma’aka stod for sig selv på den åbne mark. **9** Da Joab så, at han kunne blive angrebet både forfra og bagfra, udtog han nogle af israelitternes udvalgte mænd og gik i stilling over for aramæerne. **10** Resten af hæren stillede han under sin bror Abishajs kommando, og de gik i stilling over for ammonitterne. **11** Joab sagde: »Hvis aramæerne er stærkere end jeg, skal du komme mig til undsætning. Er ammonitterne derimod stærkere end du, kommer jeg dig til undsætning. **12** Fat mod! Vi vil kæmpe tappert for vort folk og for vor Guds byer. Så må Herren gøre, som han finder for godt!« **13** Så gik Joab og hans mænd til angreb på aramæerne, og de flygtede for ham. **14** Da ammonitterne så, at aramæerne havde taget flugten, flygtede de selv for Abishaj og trak sig ind i byen. Efter slaget mod ammonitterne vendte Joab tilbage til Jerusalem.

**15** Da aramæerne så, at de var slået af israelitterne, samlede de deres styrker. **16** Hadad’ezer gav aramæerne på den anden side af Eufratfloden ordre til at rykke ud, og de kom til Helam under anførsel af Hadad’ezers hærfører Shobak. **17** Så snart David havde fået det at vide, samlede han alle israelitterne, satte over Jordan og kom til Helam. Så gik aramæerne i stilling over for ham og gik til angreb på ham. **18** Men aramæerne måtte flygte for israelitterne, og David dræbte syv hundrede vognheste og fyrre tusind ryttere. Også deres hærfører Shobak slog han ihjel. **19** Da alle Hadad’ezers vasalkonger så, at de var slået af israelitterne, sluttede de fred med Israel og underkastede sig, og aramæerne turde ikke længere yde ammonitterne hjælp.

### 2 Sam 11

#### David og Batseba

**1** Året efter, ved den tid kongerne plejer at indlede felttog, sendte David Joab og sine folk af sted med hele den israelitiske hær. De hærgede blandt ammonitterne og belejrede Rabba. David blev tilbage i Jerusalem.

**2** Engang ved aftenstid stod David op af sin seng og gik rundt på taget af sit hus. Deroppefra fik han øje på en kvinde, der var ved at tage bad. Hun var meget smuk. **3** David sendte bud og forhørte sig om kvinden, og han fik det svar, at det var Batseba, Eliams datter, hittitten Urias’ kone. **4** David sendte så bud efter hende. Hun kom ind til ham, og han lå med hende; hun havde netop renset sig efter sin menstruation. Bagefter gik hun hjem. **5** Men kvinden var blevet gravid, og hun sendte bud til David og fortalte ham, at hun var blevet gravid. **6** Så sendte David bud til Joab: »Send hittitten Urias til mig!« Det gjorde Joab, **7** og da Urias var kommet, spurgte David ham, hvordan det stod til med Joab og med hæren og med krigen. **8** Derpå sagde David til Urias: »Gå nu ned til dit hus og vask støvet af dine fødder.« Urias forlod da kongens hus, og en gave fra kongen blev sendt efter ham.

**9** Men Urias gik ikke hjem; han lagde sig ved porten til kongens hus blandt de andre, der stod i hans herres tjeneste. **10** Da David fik at vide, at Urias ikke var gået hjem, sagde han til ham: »Du har en lang rejse bag dig; hvorfor går du så ikke hjem?« **11** Urias svarede David: »Både arken og israelitterne og judæerne bor i grenhytter, og min herre Joab og dine mænd, herre konge, har slået lejr på den bare jord. Skulle jeg så tage hjem, spise og drikke og ligge med min kone? Så sandt du lever: Jeg gør det ikke!« **12** David sagde til Urias: »Så bliv her i dag, i morgen lader jeg dig gå.« Urias blev så i Jerusalem den dag. Dagen efter **13** indbød David ham til middag og drak ham beruset. Alligevel gik han ikke hjem om aftenen, men gik ud og lagde sig blandt sin herres folk.

**14** Næste morgen skrev David et brev til Joab og sendte det med Urias. **15** I brevet stod der: »Sæt Urias i forreste linie, hvor kampen er hårdest, og lad ham i stikken, så han kan blive dræbt.« **16** Joab, der havde holdt øje med byen, satte Urias på det sted, hvor han vidste, at der stod tapre krigere. **17** Da nu mændene i byen gjorde udfald mod Joab, faldt en del af Davids folk; også hittitten Urias døde. **18** Joab sendte bud til David om hele slagets gang, **19** og han indskærpede sendebudet: »Når du har aflagt beretning til kongen om hele slagets gang, **20** så farer kongen måske op i vrede og siger til dig: ›Hvorfor kæmpede I så nær byen? I måtte da vide, at der ville blive skudt oppe fra muren. **21** Hvem var det, der slog Abimelek, Jerubbeshets søn, ihjel? Var det ikke en kvinde, som smed en kværnsten ned på ham fra muren i Tebes, så han døde? Hvorfor kom I den mur så nær?‹ I så fald skal du sige: Også din tjener hittitten Urias døde.« **22** Så tog budet af sted og kom og fortalte David alt, hvad Joab havde pålagt ham; **23** han sagde til David: »Selv om mændene fik overtaget og rykkede ud mod os på åben mark, drev vi dem tilbage til byporten. **24** Men da bueskytterne begyndte at skyde på os fra muren, blev nogle af kongens folk dræbt; også din tjener hittitten Urias døde.« **25** Da sagde David til budet: »Sig til Joab: ›Det skal ikke bekymre dig. Sværdet fortærer både den ene og den anden. Nej, forstærk angrebet på byen og riv den ned!‹ På den måde skal du sætte mod i ham.«

**26** Da Urias’ kone hørte, at hendes mand var død, holdt hun ligklage over sin mand. **27** Men da sørgetiden var omme, hentede David hende hjem til sig; han giftede sig med hende, og hun fødte ham en søn.

Men det, David havde gjort, var ondt i Herrens øjne.

### 2 Sam 12

#### Straffen over David

**1** Da sendte Herren Natan til David, og han kom til ham og sagde: »Der var to mænd i samme by; den ene var rig, den anden fattig. **2** Den rige havde får og køer i mængde, **3** den fattige havde kun et eneste lille lam, som han havde købt. Han tog sig godt af det, det voksede sig stort hjemme hos ham og børnene. Det spiste af hans brød, det drak af hans bæger, og det lå i hans skød, som om det var hans datter. **4** En dag fik den rige besøg, men han nænnede ikke at tage af sine egne får eller okser og tilberede det til den vejfarende, der var kommet til ham. Så tog han den fattige mands lam og tilberedte det til manden, der var kommet.«

**5** Davids vrede flammede voldsomt op mod den mand, og han sagde til Natan: »Så sandt Herren lever: Den mand, der gør sådan, skal dø, **6** og lammet skal han erstatte firedobbelt, fordi han har handlet så hjerteløst!« **7** Da sagde Natan til David: »Du er manden! Dette siger Herren, Israels Gud: Jeg salvede dig til konge over Israel, og jeg reddede dig fra Saul. **8** Jeg gav dig din herres hus og lagde din herres hustruer i din favn, og jeg gav dig Israels hus og Judas hus. Og skulle det ikke være nok, havde jeg gerne givet dig langt mere. **9** Hvorfor har du vist foragt for Herrens ord og gjort, hvad der er ondt i hans øjne? Hittitten Urias har du slået ihjel. Hans kone har du giftet dig med, og ham selv har du hugget ned med ammonitternes sværd. **10** Fra nu af skal sværdet aldrig vige fra dit hus, for du har vist foragt for mig og giftet dig med hittitten Urias’ kone. **11** Dette siger Herren: Jeg vil lade ulykken ramme dig fra din egen familie. For øjnene af dig vil jeg tage dine hustruer og give dem til en anden, som ganske åbenlyst skal ligge med dem. **12** Du har handlet i det skjulte, men jeg vil handle i fuld åbenhed over for hele Israel.« **13** Da sagde David til Natan: »Jeg har syndet mod Herren.« Natan svarede David: »Så tilgiver Herren din synd. Du skal ikke dø. **14** Men siden du har givet Herrens fjender anledning til at spotte, skal den søn, du har fået, dø.« **15** Så gik Natan hjem.

Herren lod den dreng, Urias’ kone havde født David, blive ramt af sygdom. **16** Da bad David til Gud for drengen. Han fastede strengt og gik hen og lagde sig på jorden om natten. **17** De ældste ved hoffet mødte op for at få ham til at rejse sig, men det nægtede han, og han ville heller ikke spise sammen med dem. **18** På den syvende dag døde drengen, og Davids folk turde ikke fortælle ham, at drengen var død, for de tænkte: »Mens drengen endnu var i live, ville han ikke høre, hvad vi sagde til ham. Hvordan skal vi nu få sagt til ham, at drengen er død? Han kunne jo gøre en ulykke.« **19** Da David så, hvordan hans folk gik rundt og hviskede sammen, forstod han, at drengen var død. Han spurgte dem, om drengen var død, og de svarede: »Ja, han er.« **20** Så rejste David sig fra jorden, vaskede sig, salvede sig, skiftede tøj og gik ind i Herrens hus for at tilbede. Derpå gik han hjem og bad om at få mad sat frem, og så spiste han. **21** Hans folk spurgte ham: »Hvordan er det, du bærer dig ad? Mens drengen var i live, fastede og græd du, men næppe er han død, før du står op og spiser.« **22** Han svarede: »Så længe drengen var i live, fastede og græd jeg, for jeg tænkte: Måske vil Herren være nådig imod mig og lade drengen leve. **23** Men nu da han er død, hvorfor skulle jeg så faste? Kan jeg få ham tilbage igen? Jeg må følge efter ham, han kommer ikke tilbage til mig.«

**24** David trøstede Batseba, sin hustru. Han gik ind til hende og lå med hende. Hun fødte en søn, som han gav navnet Salomo. Ham elskede Herren, **25** og han sendte bud gennem profeten Natan, at hans navn skulle være Jedidja for Herrens skyld.

#### Ammonitterkrigens afslutning

**26** Joab var gået til angreb på ammonitternes Rabba og havde indtaget kongebyen. **27** Han sendte bud til David: »Jeg har angrebet Rabba og indtaget vandbyen. **28** Kald nu resten af hæren sammen, så du kan belejre og indtage byen, for at det ikke skal blive mig, der indtager den og får mit navn udråbt over den.« **29** David samlede hele hæren og drog mod Rabba, angreb den og indtog den. **30** Fra Milkoms hoved fjernede han guldkronen, der vejede en talent, og en ædelsten. Den blev anbragt på Davids hoved. Fra byen tog han et vældigt bytte, **31** indbyggerne førte han med sig, og han satte dem til at arbejde med sav, jernhakke og jernøkse eller overførte dem til arbejdet ved teglstensformene. Således gik han til værks over for alle ammonitternes byer. Derefter vendte han tilbage til Jerusalem med hele hæren.

### 2 Sam 13

#### Amnon og Tamar

**1** Der gik nu nogen tid. Davids søn Absalom havde en smuk søster, der hed Tamar. Hende blev Davids søn Amnon forelsket i. **2** Han var syg af begær efter sin søster Tamar; men hun var jomfru, og Amnon så ingen mulighed for at få sin vilje med hende. **3** Nu havde Amnon en ven, der hed Jonadab, en søn af Davids bror Shim’a, og Jonadab var en meget klog mand. **4** Han sagde til ham: »Kongesøn, hvorfor ser du så elendig ud hver morgen? Vil du ikke fortælle mig det?« Amnon svarede: »Jeg er forelsket i Tamar, min bror Absaloms søster.« **5** Jonadab foreslog ham, at han skulle gå i seng og lade, som om han var syg, og når så hans far kom for at se til ham, skulle han sige: »Lad min søster Tamar komme over og lave mad til mig. Hun skal lave det inde hos mig, mens jeg ser på det, og selv servere det for mig.« **6** Amnon gik så i seng og lod som om han var syg. Da kongen kom for at se til ham, sagde Amnon til ham: »Lad min søster Tamar komme over og lave et par lækre kager og selv servere det for mig.« **7** David sendte besked til Tamar i paladset: »Gå over til din bror Amnons hus og lav noget mad til ham!« **8** Tamar gik så hen til sin bror Amnon, der lå i sengen. Hun tog dej, æltede den og lavede lækre kager inde hos ham og bagte dem. **9** Så tog hun panden og øste indholdet op til ham. Amnon ville ikke spise, men sagde, at alle skulle gå ud, og da de alle var gået ud, **10** sagde han til Tamar: »Kom her ind i kammeret med maden og server den for mig!« Tamar tog de lækre kager, hun havde lavet, og kom ind i kammeret med dem til sin bror Amnon. **11** Men da hun satte dem frem for ham, for at han skulle spise, greb han fat i hende og sagde: »Kom og lig hos mig, søster!« **12** Hun sagde: »Nej, bror, du må ikke voldtage mig; det gør man ikke i Israel. Så nedrigt må du ikke bære dig ad. **13** Hvor skulle jeg gå hen med min skam? Og du ville være blandt de nedrige i Israel. Nej, tal hellere med kongen; han vil ikke sætte sig imod, at du får mig.« **14** Men Amnon ville ikke høre på hende. Han overmandede hende, voldtog hende og lå med hende.

**15** Bagefter blev Amnon grebet af et voldsomt had til hende, ja, han hadede hende mere, end han nogen sinde havde elsket hende, og han sagde: »Rejs dig og forsvind!« **16** Men hun sagde: »Nej, bror, du må ikke sende mig bort! Den uret ville være større end den, du allerede har begået imod mig.« Han ville ikke høre på hende, **17** men råbte til den unge mand, der var hans tjener: »Få hende dér væk fra mig! Ud med hende, og lås døren efter hende!« **18** Tamar havde en lang kjole på med ærmer. Sådan gik kongedøtrene klædt, så længe de var jomfruer. Da tjeneren havde fået hende ud og havde låst efter hende, **19** kom hun støv på hovedet og flængede sin lange kjole, lagde hænderne på hovedet og gik skrigende omkring. **20** Hendes bror Absalom sagde da til hende: »Har din bror Amnon været sammen med dig? Ti nu stille, søster, han er jo din bror! Det skal du ikke tage dig nær.« Så boede Tamar i sin bror Absaloms hus ensom og forladt.

**21** Da kong David hørte om alt dette, blev han meget vred. Men han bebrejdede ikke Amnon noget, for han elskede ham, da han var hans førstefødte.

**22** Absalom talte overhovedet ikke til Amnon, for han hadede ham, fordi han havde voldtaget hans søster Tamar.

#### Absaloms hævn på Amnon

**23** Et par år senere, da Absalom holdt fåreklipningsfest i Ba’al-Hasor i nærheden af Efraim, indbød han alle kongesønnerne. **24** Absalom gik til kongen og sagde: »Jeg holder fåreklipningsfest, herre, vil du og dine folk ikke tage med mig?« **25** Kongen svarede Absalom: »Nej, min søn. Vi kommer ikke alle sammen, vi vil ikke ligge dig til byrde.« Og selv om Absalom nødte ham, ville han ikke tage med, men sagde farvel til ham. **26** Så sagde Absalom: »Lad i det mindste min bror Amnon tage med os.« Kongen spurgte: »Hvorfor skal han med?« **27** Men da Absalom nødte ham, lod han Amnon og de andre kongesønner tage med. **28** Absalom gav nu sine folk den ordre: »Læg mærke til, når vinen har gjort Amnon lystig. Når jeg så siger til jer: Hug Amnon ned! skal I dræbe ham. I skal ikke være bange; det er mig, der har givet jer ordren. Tag jer sammen og vis mod!« **29** Folkene gjorde med Amnon, som Absalom havde befalet. Da sprang kongesønnerne op, satte sig på deres muldyr og tog flugten. **30** Endnu mens de var undervejs, nåede det rygte David, at Absalom havde dræbt alle kongesønnerne, og at der ikke var en eneste af dem tilbage. **31** Da rejste kongen sig, flængede sine klæder og lagde sig på jorden, og alle hans mænd stod omkring ham med flængede klæder. **32** Men Jonadab, søn af Davids bror Shim’a, sagde: »Herre, du skal ikke tro, at de har slået alle de unge kongesønner ihjel. Det er kun Amnon, der er død. Fra den dag, Amnon voldtog sin søster Tamar, har Absalom været faretruende tavs. **33** Min herre konge skal ikke tage sig det nær og tro, at alle kongesønnerne er døde. Det er kun Amnon, der er død.« **34** Imens havde Absalom taget flugten.

Den unge mand, der holdt udkig, fik øje på en masse mennesker, der kom langs bjerget ad Horonajim-vejen. **35** Jonadab sagde da til kongen: »Se, der kommer kongesønnerne! Det var det, jeg sagde, herre.« **36** Næppe havde han sagt det, før kongesønnerne kom. De græd højt, og også kongen og hans folk brast i gråd. **37** Absalom var imidlertid flygtet til Geshurs konge Talmaj, Ammihurs søn. David sørgede længe over sin søn. **38** Men Absalom, der var flygtet til Geshur, blev der i tre år. **39** Kongen var ved at gå til af længsel efter Absalom, da han var kommet over Amnons død.

### 2 Sam 14

#### Absalom og David forsones

**1** Da Joab, Serujas søn, blev klar over, at kongen tit havde Absalom i tankerne, **2** sendte han bud til Tekoa efter en klog kvinde med den besked: »Lad, som om du sørger; tag sørgeklæder på, og lad være med at salve dig med olie, så du virker som en kvinde, der længe har sørget over en, der er død. **3** Gå så til kongen og sig det, jeg nu fortæller dig.« Og Joab lagde hende ordene i munden. **4** Kvinden fra Tekoa gik nu til kongen, kastede sig til jorden for ham og sagde: »Hjælp mig, konge!« **5** Kongen spurgte hende: »Hvad er der i vejen?« Hun svarede: »Jeg er enke, min mand er død. **6** Jeg havde to sønner, herre, og en dag kom de op at slås ude på marken. Der var ingen til at skille dem ad, og den ene kom til at slå den anden ihjel. **7** Men nu, herre, rejser hele slægten sig imod mig og siger: ›Udlevér brodermorderen, så vi kan slå ham ihjel til gengæld for, at han tog sin brors liv. Så kan vi tilmed få arvingen ryddet af vejen.‹ De vil slukke den glød, jeg har tilbage, og der vil ikke være nogen til at føre min mands navn og slægt videre på jorden.« **8** Kongen svarede kvinden: »Tag hjem, den sag skal jeg nok ordne for dig.« **9** Men kvinden fra Tekoa sagde til kongen: »Lad mig og min familie bære skylden, bare kongen og hans trone går fri.« **10** Kongen fortsatte: »Siger nogen noget til dig, så send ham til mig. Så kommer han ikke til at volde dig bekymring mere.« **11** Men hun sagde: »Konge, vil du sværge ved Herren din Gud på, at blodhævneren ikke skal gøre mere skade, og at de ikke skal få min søn ryddet af vejen?« Han svarede: »Så sandt Herren lever: Der skal ikke krummes et hår på din søns hoved!« **12** Da sagde kvinden: »Må din trælkvinde sige endnu en ting til min herre kongen?« Han svarede ja, **13** og hun sagde: »Hvordan kan du da tænke på at gøre det samme mod Guds folk? Med det, kongen siger, dømmer han sig selv; kongen lader jo ikke den, han har forstødt, komme tilbage. **14** Vel skal vi alle dø og blive som vand, man hælder ud på jorden; det kan ikke samles op igen. Men Gud vil ikke tage et menneskes liv, men ønsker, at den, der er forstødt, ikke skal blive ved med at være det. **15** Og når jeg er gået til min herre kongen for at forelægge ham denne sag, er det, fordi de folk har gjort mig bange. Jeg tænkte, herre: Jeg vil tale med kongen; måske vil han gøre, hvad jeg beder om. **16** Nu må kongen høre mig og redde mig fra den mand, der vil udrydde både mig og min søn af Guds land. **17** Jeg tænkte, at dine ord, herre konge, nok ville give mig ro i sindet, for du, herre konge, er som en Guds engel til at vurdere godt og ondt. Herren din Gud være med dig!« **18** Kongen sagde til kvinden: »Svar mig nu oprigtigt på det, jeg spørger dig om.« Hun sagde: »Tal, herre konge!« **19** Kongen spurgte da: »Har Joab haft en finger med i spillet i alt det her?« Hun svarede: »Så sandt du lever, herre konge: Det er ikke til at komme udenom, når du spørger, herre konge! Ja, det var din tjener Joab, der gav mig besked på det og lagde mig alle disse ord i munden. **20** Det gjorde din tjener Joab, for at du skulle se sagen fra en anden side. Du, herre, er lige så klog som en Guds engel, du ved alt, hvad der foregår på jorden.«

**21** Derpå sagde kongen til Joab: »Jeg har afgjort denne sag. Tag af sted og få den unge Absalom med tilbage!« **22** Joab kastede sig til jorden, tog afsked med kongen og sagde: »Nu ved jeg, herre konge, at jeg har fundet nåde for dine øjne. Du har gjort det, jeg bad dig om.« **23** Så tog Joab til Geshur og fik Absalom med sig tilbage til Jerusalem. **24** Men kongen sagde: »Lad ham tage hjem til sig selv; mig skal han ikke vise sig for!« Absalom tog så hjem og viste sig ikke for kongen.

**25** Ingen i hele Israel var så beundret for sin skønhed som Absalom; fra isse til fod var der ingen fejl ved ham. **26** Med mellemrum blev hans hår så langt, at han måtte lade det klippe; og når han gjorde det, kunne det veje to hundrede sekel efter kongelig vægt. **27** Absalom fik tre sønner og en datter, der hed Tamar. Hun var en smuk kvinde.

**28** Da Absalom havde opholdt sig to år i Jerusalem uden at vise sig for kongen, **29** sendte han bud efter Joab for at få ham til at gå til kongen, men han ville ikke komme. En gang til sendte han bud, men han ville stadig ikke komme. **30** Absalom sagde da til sine folk: »Joab har jo en mark ved siden af min; den har han byg på. Gå hen og sæt ild til den.« Hans folk satte så ild til marken, **31** og Joab gik straks hjem til Absalom og sagde til ham: »Hvorfor har dine folk sat ild til min mark?« **32** Absalom svarede: »Jeg sendte bud til dig om at komme herhen. Jeg ville have, at du skulle gå til kongen og spørge ham, hvorfor jeg skulle komme tilbage fra Geshur. Jeg havde det bedre, mens jeg var der. Nu vil jeg have foretræde for kongen. Er jeg stadig skyldig, kan han slå mig ihjel.« **33** Joab gik så til kongen og fortalte ham det. Kongen lod Absalom kalde. Da han kom, kastede han sig til jorden for kongen, og kongen kyssede Absalom.

### 2 Sam 15

#### Absaloms oprør

**1** Nogen tid efter anskaffede Absalom sig vogn og heste og en livvagt på halvtreds mand. **2** Han plejede at stille sig ved vejen til porten om morgenen og kalde enhver til sig, der var på vej til kongen for at få en retssag afgjort. Han spurgte så: »Hvilken by kommer du fra?« Og når den anden svarede, at han var fra en af Israels stammer, **3** sagde Absalom til ham: »Din sag er god og rigtig, men hos kongen finder du ingen lydhørhed.« **4** Og Absalom føjede til: »Gid man ville gøre mig til dommer her i landet; så skulle jeg nok skaffe enhver, der kom for at få sin sag afgjort, sin ret.« **5** Hver gang nogen kom hen og kastede sig ned for ham, rakte han hånden ud og rejste ham op og kyssede ham. **6** Sådan bar Absalom sig ad over for alle de israelitter, der kom til kongen for at få en retssag afgjort, og på den måde stjal han deres hjerte.

**7** Da der var gået fire år, sagde Absalom til kongen: »Jeg vil gerne tage til Hebron og indfri et løfte, jeg har aflagt til Herren. **8** Da jeg boede i Geshur i Aram, herre, aflagde jeg nemlig det løfte: Hvis Herren virkelig lader mig komme tilbage til Jerusalem, vil jeg bringe Herren et offer.« **9** Kongen svarede: »Gå med fred!« Og han tog straks til Hebron.

**10** Absalom havde i hemmelighed sendt folk rundt til alle Israels stammer med den besked: »Så snart I hører hornets klang, skal I råbe: Absalom er udråbt til konge i Hebron!« **11** Sammen med Absalom forlod to hundrede mand Jerusalem; de var indbudt af ham og gik med i god tro uden at ane uråd. **12** Da Absalom skulle bringe slagtofrene, sendte han bud efter gilonitten Akitofel, Davids rådgiver, i hans by Gilo. Sammensværgelsen havde vokset sig stærk, og Absalom fik flere og flere tilhængere i folket.

#### Davids flugt

**13** Der kom en budbringer til David med besked om, at israelitterne havde taget parti for Absalom. **14** David sagde til de folk, han havde hos sig i Jerusalem: »Kom, lad os flygte, ellers undslipper vi ikke Absalom. Skynd jer af sted! Han kan hurtigt nå frem og bringe ulykke over os og hugge byens indbyggere ned med sværd.« **15** Kongens folk sagde til ham: »Vi er til tjeneste for dig i alt, hvad du ønsker, herre konge.« **16** Fulgt af hele sit hus begav kongen sig af sted. Dog lod han ti medhustruer blive tilbage til at tage vare på paladset. **17** Fulgt af hele hæren begav kongen sig af sted, og ved Bet-Merhak gjorde de holdt. **18** Alle hans egne folk gik ved siden af ham, mens alle kreterne og pleterne og alle de seks hundrede gatitter, der havde fulgt ham fra Gat, gik forbi kongen. **19** Da sagde kongen til gatitten Ittaj: »Hvorfor vil du også med os? Vend om og bliv hos kongen! Du er jo udlænding og tilmed landflygtig. **20** Du er lige kommet, og så skulle jeg lade dig flakke rundt med os! Jeg ved ikke engang selv, hvor jeg skal hen. Vend om og tag dine landsmænd med dig. Måtte Herren vise dig godhed og troskab!« **21** Men Ittaj svarede: »Så sandt Herren lever, og så sandt min herre kongen lever: Jeg vil være, hvor du er, herre konge, om det så gælder liv eller død!« **22** David sagde da til Ittaj: »Så gå videre!« Gatitten gik så videre i spidsen for alle sine mænd og deres familier. **23** Alle græd højt, da hele hæren drog af sted; kongen gik over Kedrondalen, og hele hæren drog af sted ad vejen mod ørkenen.

**24** Sadok var der også, og med ham var alle levitterne, som bar Guds pagts ark. Da de havde stillet Guds ark, bragte Ebjatar ofre, indtil de alle havde forladt byen. **25** Kongen sagde da til Sadok: »Bring Guds ark tilbage til byen! Hvis jeg finder nåde for Herrens øjne, lader han mig komme tilbage, så jeg igen får arken og dens bolig at se. **26** Men skulle han sige, at han ikke længere bryder sig om mig, så må han gøre ved mig, som han finder for godt.« **27** Og kongen sagde til præsten Sadok: »Hør her! Gå trygt tilbage til byen sammen med begge jeres sønner, din søn Akima’as og Ebjatars søn Jonatan. **28** I mellemtiden venter jeg ved vadestederne i ørkenen, til jeg får besked fra jer.« **29** Sadok og Ebjatar bragte da Guds ark tilbage til Jerusalem og blev der. **30** David gik videre op ad Oliebjerget, og han græd hele vejen, barfodet og med tilhyllet hoved, og alle, som fulgte ham, gik med tilhyllet hoved og græd. **31** Da David fik at vide, at Akitofel var mellem dem, der havde sammensvoret sig med Absalom, sagde han: »Herre, gør Akitofels råd til skamme!«

**32** Da David nåede toppen, hvor man plejede at tilbede Gud, kom arkitten Hushaj ham i møde. Han havde flænget sin kjortel og havde strøet jord på hovedet. **33** David sagde da til ham: »Du bliver mig kun til besvær, hvis du går med. **34** Men du skal tage tilbage til byen og sige til Absalom: ›Jeg vil træde i din tjeneste, konge. Som jeg engang gjorde tjeneste for din far, vil jeg nu tjene dig.‹ På den måde kan du kuldkaste Akitofels råd. **35** Desuden har du præsterne Sadok og Ebjatar hos dig. Hvad du hører ved hoffet, skal du fortælle til præsterne Sadok og Ebjatar. **36** De har deres to sønner hos sig, Sadoks søn Akima’as og Ebjatars søn Jonatan. Dem skal I sende til mig med besked om alt, hvad I hører.« **37** Da Absalom rykkede ind i Jerusalem, kom også Davids Ven Hushaj til byen.

### 2 Sam 16

**1** Da David var kommet et stykke vej på den anden side af bjergtoppen, kom Mefiboshets tjener Siba ham i møde. Med sig havde han et par opsadlede æsler; de bar to hundrede brød, hundrede rosinkager, hundrede frugter og en krukke vin. **2** Kongen sagde til Siba: »Hvor skal du hen med det?« Siba svarede: »Æslerne skal kongens familie have at ride på; brødet og frugten er til folkene, og vinen er til dem, der bliver trætte ude i ørkenen.« **3** Kongen fortsatte: »Hvor er din herres søn?« Siba svarede: »Han blev i Jerusalem, for han sagde: Nu vil Israels hus give mig min farfars kongedømme tilbage.« **4** Kongen sagde da til Siba: »Alt, hvad Mefiboshet ejer, er hermed dit.« Siba sagde: »Jeg bøjer mig dybt, herre konge. Måtte jeg bevare din velvilje!«

**5** Da kong David nåede til Bahurim, kom en mand ud fra byen. Han var af samme slægt som Saul, hed Shim’i og var søn af Gera. Han gik og udstødte forbandelser **6** og kastede sten efter David og hans folk, skønt kongen var omgivet af hele hæren og alle elitetropperne. **7** Shim’i forbandede ham og sagde: »Forsvind, din morder, dit onde menneske! **8** Nu gengælder Herren dig alt det blod, du har udgydt i Sauls hus. Du gjorde dig til konge efter ham, men nu har Herren givet riget i din søn Absaloms hånd. Det har du for din ondskab, din morder!« **9** Da sagde Serujas søn Abishaj til kongen: »Hvorfor skal den døde hund have lov at forbande dig, herre konge? Lad mig gå over og hugge hovedet af ham.« **10** Men kongen svarede: »Pas jer selv, Serujasønner! Når han forbander, er det, fordi Herren har sagt, han skal forbande mig; hvem kan så spørge: Hvorfor gør du det?« **11** Og til Abishaj og alle sine folk sagde han: »Når min søn, mit eget kød og blod, stræber mig efter livet, hvor meget mere vil så ikke den benjaminit gøre det? Lad ham bare forbande mig, når Herren har sagt, at han skal. **12** Måske ser Herren til min nød og giver mig lykke i stedet for forbandelsen i dag.« **13** David og hans mænd gik videre på vejen, mens Shim’i fulgte med oppe på bjergsiden og blev ved med at forbande, kaste sten og smide jord efter ham.

**14** Og kongen og hele hans hær nåede trætte frem og hvilede ud dér.

#### Absalom i Jerusalem

**15** I mellemtiden var Absalom og hele hæren af israelitiske mænd kommet til Jerusalem, og Akitofel var med. **16** Da arkitten Hushaj, Davids Ven, kom til Absalom, råbte han til ham: »Kongen leve! Kongen leve!« **17** Absalom sagde da til Hushaj: »Er det den troskab, du viser din ven? Hvorfor fulgte du ikke med din ven?« **18** Hushaj svarede Absalom: »Nej, den, som Herren og folk her og alle israelitter har valgt, ham går jeg ind for, og ham bliver jeg hos. **19** Og for det andet: Hvem er det, jeg vil tjene? Er det ikke hans søn? Som jeg har tjent din far, vil jeg tjene dig.«

**20** Absalom sagde til Akitofel: »Giv os et råd om, hvad vi skal gøre!« **21** Akitofel svarede Absalom: »Gå ind til din fars medhustruer, som han lod blive tilbage til at tage vare på paladset. Så vil alle i Israel forstå, at du virkelig har lagt dig for had hos din far. Det vil sætte mod i alle dine tilhængere.« **22** Så slog man et telt op på taget for Absalom, og åbenlyst for hele Israel gik han ind til sin fars medhustruer.

**23** Et råd fra Akitofel havde dengang samme værdi som et svar fra Gud. Så meget betød Akitofels råd for både David og Absalom.

### 2 Sam 17

**1** Derpå sagde Akitofel til Absalom: »Lad mig udvælge tolv tusind mand, så jeg allerede i nat kan sætte efter David. **2** Jeg vil overfalde ham nu, hvor han er træt og modløs, og sætte skræk i ham, og hele hans hær vil tage flugten; jeg slår kun kongen ihjel, **3** og så kan jeg føre hele hæren tilbage til dig. Så omkommer den mand, du efterstræber, mens hele hæren er i behold.« **4** Det forslag syntes Absalom og alle de ældste i Israel godt om. **5** Absalom sagde dog: »Hent først arkitten Hushaj, så vi også kan høre, hvad han har at sige.« **6** Da Hushaj var kommet til stede, sagde Absalom til ham: »Sådan og sådan har Akitofel foreslået. Skal vi følge hans forslag eller ej? Sig, hvad du mener!« **7** Hushaj svarede Absalom: »Det råd, Akitofel denne gang er kommet med, er ikke godt.« **8** Han tilføjede: »Du kender din far og hans mænd og ved, at de er tapre og forbitrede som bjørne i det fri, når man har taget ungerne fra dem. Desuden er din far en kriger; han overnatter ikke hos mandskabet. **9** I øjeblikket holder han sig nok skjult i en grube eller et lignende sted. Hvis det begynder med, at nogle af vores folk falder, og det rygtes, så vil man sige, at Absaloms hær er slået. **10** Så vil selv den tapreste mand med et hjerte som en løve miste modet. Alle i Israel ved jo, at din far er en helt, og at han er omgivet af tapre mænd. **11** Mit råd er derfor: Lad alle israelitter fra Dan til Be’ersheba samles om dig; vi bliver så talrige som sandet ved havet. Du skal selv gå med i kampen. **12** Når vi så støder på ham et af de steder, hvor han befinder sig, falder vi over ham, som duggen falder på jorden, og der bliver intet som helst tilbage af ham og hans mænd. **13** Skulle han trække sig tilbage til en by, vil hele Israel lægge reb om den by og slæbe den ned i dalen, så der ikke bliver så meget som en sten tilbage, hvor den stod.« **14** Absalom og alle israelitterne sagde: »Arkitten Hushajs råd er bedre end Akitofels.«

Det var Herren, der havde befalet, at Akitofels gode råd skulle kuldkastes, for at Herren kunne bringe ulykke over Absalom.

**15** Nu sagde Hushaj til præsterne Sadok og Ebjatar: »Det og det råd har Akitofel givet Absalom og Israels ældste, og det og det råd har jeg selv givet. **16** Send straks bud til David, og sig til ham, at han ikke må blive natten over på ørkensletten; han skal øjeblikkelig sætte over floden. Men hverken kongen her eller nogen af hans folk må vide noget.« **17** Jonatan og Akima’as opholdt sig ved Rogel-kilden. En trælkvinde kom og underrettede dem, og de kunne så gå til kong David og underrette ham. I byen kunne de ikke vise sig. **18** Men en dreng opdagede dem, og han fortalte det til Absalom, så de begge måtte skynde sig væk. De kom til en mand i Bahurim; han havde en brønd i gården; den kravlede de ned i. **19** Hans kone hentede et tæppe, lagde det over brønden og strøede korn ud på det, så man ingenting kunne opdage. **20** Absaloms folk trådte ind i huset til konen og spurgte: »Hvor er Akima’as og Jonatan?« Hun svarede: »De gik videre til Mikal-ha-Majim.« Så søgte de, men fandt dem ikke og vendte tilbage til Jerusalem. **21** Da de var gået, kravlede de to mænd op af brønden og gik til kong David og underrettede ham: »Sæt straks over floden! Det og det råd har Akitofel givet mod jer.« **22** Da satte David og hele hans hær straks over Jordan, og ved daggry var alle uden undtagelse kommet over.

**23** Da Akitofel indså, at hans råd ikke blev fulgt, sadlede han sit æsel og red hjem til sin by. Dér beskikkede han sit hus, og så hængte han sig. Han døde og blev begravet i sin fars grav.

#### Krigen mellem David og Absalom

**24** Da Absalom og alle israelitterne med ham var kommet over Jordan, var David nået til Mahanajim. **25** Absalom havde gjort Amasa til hærchef i stedet for Joab. Amasa var søn af en ismaelit, der hed Jitra. Jitra var gift med Abigal, der var datter af Nahash og søster til Joabs mor Seruja. **26** Israelitterne og Absalom slog lejr i Gileads land. **27** Så snart David var kommet til Mahanajim, kom Shobi, søn af Nahash fra ammonitternes Rabba, og Makir, søn af Ammiel fra Lodebar, og gileaditten Barzillaj fra Rogelim. **28** De havde senge, skåle og lerkar med sig; desuden hvede, byg, mel, ristet korn, bønner, linser, **29** honning, tykmælk, småkvæg og komælksost som proviant til David og hans mænd. De tænkte nemlig: »Soldaterne må være sultne, udmattede og tørstige efter opholdet i ørkenen.«

### 2 Sam 18

**1** David mønstrede nu sine tropper og indsatte tusindførere og hundredførere over dem. **2** Derefter sendte han hæren af sted i tre afdelinger. Joab fik kommandoen over den ene, hans bror Abishaj, Serujas søn, fik kommandoen over den anden, og Ittaj fra Gat fik kommandoen over den tredje. Kongen sagde til hæren: »Jeg vil selv rykke ud sammen med jer.« **3** Men de svarede: »Det må du ikke! Bliver vi slået på flugt, er der ingen, der bekymrer sig om det; hvis halvdelen af os dør, er der ingen, der bekymrer sig om det. Men du er mere værd end ti tusind af os. Derfor er det bedst, du bliver i byen og kommer os til undsætning derfra.« **4** Kongen sagde da til dem: »Jeg gør, som I synes.« Så stillede kongen sig ved byporten, mens tropperne rykkede ud i enheder på hundrede mand og tusind mand. **5** Kongen befalede Joab, Abishaj og Ittaj: »I må ikke gå for voldsomt til værks mod den unge Absalom.« Hele hæren hørte kongen give alle befalingsmændene denne ordre om Absalom. **6** Så drog hæren i felten mod Israel, og slaget kom til at stå i Efraimskoven. **7** Dér blev israelitterne slået af Davids folk, og de led den dag et tab på tyve tusind mand. **8** Kampen bredte sig over hele egnen, og skoven fortærede den dag flere, end sværdet fortærede.

#### Absaloms død

**9** Ved et tilfælde blev Absalom set af Davids mænd. Han var kommet ridende på et muldyr, og muldyret var kommet ind under grenene på et stort egetræ; hans hoved hang fast i træet, og han blev hængende mellem himmel og jord, mens dyret, han sad på, fortsatte. **10** Det så en mand, og han fortalte Joab det: »Jeg har lige set Absalom; han hænger fast i en eg.« **11** Joab sagde da til manden, der fortalte ham det: »Når du så det, hvorfor slog du ham så ikke ihjel på stedet? Du havde fået ti sekel sølv og et bælte af mig.« **12** Men manden svarede: »Om du så havde betalt mig tusind sekel, ville jeg ikke lægge hånd på kongens søn! Vi hørte jo selv, hvad kongen befalede dig og Abishaj og Ittaj: ›Pas på, at der ikke sker den unge Absalom noget!‹ **13** Skulle jeg sætte mit liv på spil? Der er jo ikke noget, der kan holdes skjult for kongen, og du skulle nok holde dig udenfor!« **14** Joab sagde: »Jeg vil ikke stå her og vente.« Han greb tre spyd og jog dem i brystet på Absalom, som han hang mellem egetræets grene og endnu var i live. **15** Så omringede ti unge mænd, der var Joabs våbendragere, Absalom og slog ham ihjel. **16** Joab stødte i hornet, og hæren indstillede forfølgelsen af israelitterne, for Joab ville skåne hæren. **17** Derefter tog man Absalom, kastede ham i den store grube i skoven og rejste en vældig stendynge over ham. Men da var alle israelitter flygtet hver til sit.

**18** Endnu mens Absalom var i live, havde han rejst sig den stenstøtte, som står i Kongedalen; for han sagde: »Jeg har ingen søn til at bevare mindet om mig.« Han opkaldte stenstøtten efter sig, og den dag i dag kaldes den Absaloms Minde.

**19** Sadoks søn Akima’as sagde: »Lad mig løbe over til kongen med det budskab, at Herren har skaffet ham ret over for hans fjender.« **20** Men Joab svarede: »I dag skal du ikke gå med bud. Du kan bringe bud en anden dag, men i dag skal du ikke gøre det. Kongens søn er jo død.« **21** Joab sagde så til en nubier: »Gå til kongen og fortæl ham, hvad du har set!« Nubieren kastede sig ned for Joab, og så løb han. **22** Men Sadoks søn Akima’as blev ved og sagde til Joab: »Lige meget, nu løber jeg efter nubieren.« Joab sagde: »Hvorfor vil du det, min søn? Det får du ingen budpenge for.« **23** Men Akima’as svarede: »Lige meget, jeg løber!« »Så løb da!« sagde Joab. Og Akima’as løb ad vejen til Jordandalen og nåede frem før nubieren. **24** David sad mellem de to porte, og udkigsposten gik op på taget af portbygningen og hen til muren. Da han så ud, fik han øje på en mand, der kom løbende alene. **25** Udkigsposten råbte ned til kongen og meldte det, og kongen sagde: »Kommer han alene, må han have et budskab med.« Men da manden var kommet nærmere, **26** fik udkigsposten øje på én til, der kom løbende. Han råbte til portvagten: »Der kommer en mand løbende. Han er alene.« Kongen sagde: »Han har nok også et budskab.« **27** Udkigsposten sagde: »Jeg kan se, at den første løber ligesom Sadoks søn Akima’as.« Kongen sagde: »Han er en god mand, han må komme med godt nyt.« **28** Akima’as råbte til kongen: »Vær hilset!« og kastede sig til jorden for ham. Derpå sagde han: »Lovet være Herren, din Gud, som har standset de mænd, der har løftet hånd imod min herre, kongen.« **29** Kongen spurgte da: »Er den unge Absalom i god behold?« Akima’as svarede: »Jeg så, at der var stor forvirring, da kongens tjener Joab sendte mig af sted, herre konge. Jeg ved ikke noget som helst.« **30** Da sagde kongen: »Til side, stil dig derhen!« Han trådte til side og blev stående. **31** I det samme kom nubieren, og han sagde: »Det meldes min herre kongen, at Herren i dag har skaffet dig ret over for alle dem, der har rejst sig imod dig.« **32** Kongen spurgte da: »Er den unge Absalom i god behold?« Nubieren svarede: »Måtte det gå alle de fjender, min herre kongen har, og alle, der har rejst sig imod dig, som det er gået den unge mand!«

### 2 Sam 19

**1** Da blev kongen dybt rystet og gik op i rummet over byporten og brast i gråd; han gik frem og tilbage og sagde: »Min søn, Absalom, min søn, min søn, Absalom! Gid det var mig og ikke dig, der var død! Absalom, min søn, min søn!« **2** Så fik Joab at vide, at kongen græd og sørgede over Absalom. **3** Den dag blev sejren til sorg for hele hæren, for de hørte, at kongen var bedrøvet over sin søn. **4** De sneg sig den dag ind i byen, som man sniger sig skamfuld bort, når man er flygtet under kamp, **5** og kongen sad med tilhyllet ansigt og klagede højlydt: »Min søn, Absalom, Absalom, min søn, min søn!« **6** Da gik Joab ind til kongen og sagde: »I dag beskæmmer du alle dine folk, der har reddet dig og dine sønner og døtre, hustruer og medhustruer, **7** sådan som du elsker dem, der hader dig, og hader dem, der elsker dig. Du har i dag vist, at du er ligeglad med dine befalingsmænd og dine folk. Nu forstår jeg, at du ville være tilfreds, blot Absalom var i live, selv om alle vi andre var døde. **8** Rejs dig nu, og gå ud til dine folk, og tal opmuntrende til dem, for jeg sværger ved Herren: Hvis du ikke går ud til dem, vil ikke én af dem blive hos dig natten over, og det vil være en større ulykke end nogen anden ulykke, der har ramt dig, fra du var ung til nu.« **9** Kongen gik så hen og satte sig i byporten, og så snart hele hæren fik at vide, at kongen sad i byporten, samledes den foran ham.

#### David vender tilbage

Imens var israelitterne flygtet hver til sit. **10** Overalt i Israels stammer kom det til et opgør; man sagde: »Det var kongen, der reddede os fra vore fjender, det var ham, der frelste os fra filistrene, og alligevel måtte han flygte ud af landet for Absalom. **11** Og Absalom, som vi salvede til konge over os, er faldet i krigen. Hvorfor betænker I jer på at hente kongen tilbage?« **12** Hvad man talte om i hele Israel, kom kong David for øre, og han sendte bud til præsterne Sadok og Ebjatar: »Sig til de ældste i Juda: Skal I virkelig være de sidste til at hente kongen hjem? **13** I er dog mine landsmænd og af samme kød og blod som jeg. Skal I så virkelig være de sidste til at hente kongen tilbage? **14** Og sig til Amasa: Er du ikke af samme kød og blod som jeg? Gud ramme mig igen og igen, om ikke du for al fremtid skal være min hærfører i stedet for Joab!« **15** Sådan vendte han alle judæernes hjerte til sig, og de sendte bud til kongen og bad ham vende tilbage med alle sine folk. **16** Kongen begav sig så på vej hjem, og da han kom til Jordan, var judæerne kommet til Gilgal for at gå kongen i møde og ledsage ham over Jordan.

**17** Shim’i, en søn af benjaminitten Gera fra Bahurim, skyndte sig at slå følge med judæerne og gå kong David i møde; **18** han havde tusind mand fra Benjamin med sig. Siba, der var i tjeneste i Sauls hus, var med sine femten sønner og tyve tjenestefolk nået ned til Jordan før kongen; **19** de var gået over vadestedet for at ledsage kongefamilien over floden og stå til rådighed for kongen. Da kongen skulle til at gå over Jordan, faldt Shim’i, Geras søn, ned for ham **20** og sagde: »Herre, kræv mig ikke til regnskab for min brøde; glem, hvordan din tjener forbrød sig, den dag du forlod Jerusalem, herre konge, tænk ikke på det! **21** Jeg ved, herre, at jeg har syndet, men i dag er jeg den første af hele Josefs hus, der er kommet ned for at gå dig i møde, herre konge.« **22** Da sagde Abishaj, Serujas søn: »Skal Shim’i ikke bøde med sit liv? Han har dog forbandet Herrens salvede.« **23** Men David sagde: »Pas jer selv, Serujasønner! Vil I virkelig sætte jer op imod mig i dag? I dag er der ingen i Israel, der skal lide døden, for nu ved jeg, at det er mig, der er konge over Israel.« **24** Kongen sagde til Shim’i: »Du skal ikke dø!« Og det gav han ham sin ed på.

**25** Sauls sønnesøn Mefiboshet var også kommet ned for at gå kongen i møde. Fra den dag kongen var draget bort, til den dag han kom tilbage i god behold, havde Mefiboshet hverken plejet fødder eller skæg eller fået sine klæder vasket. **26** Da han kom fra Jerusalem for at møde kongen, spurgte kongen ham: »Hvorfor tog du ikke med mig, Mefiboshet?« **27** Han svarede: »Min tjener løj om mig, herre konge. Jeg sagde, at jeg ville lade æslet sadle og sætte mig op på det og følge kongen – jeg er jo lam, herre! **28** Han har bagtalt mig for dig, herre konge; men du er som en Guds engel, herre konge. Gør med mig, hvad du vil! **29** For hele min fars hus kunne ikke vente sig andet af dig end døden, herre konge, men du gav mig plads ved dit bord. Hvad ret har jeg så til at klage til kongen?« **30** Da sagde kongen til ham: »Du behøver ikke at sige mere! Jeg erklærer hermed: Du og Siba skal dele jorden.« **31** Mefiboshet sagde til kongen: »Han kan godt få det hele, for nu er du hjemme i god behold, herre konge.«

**32** Gileaditten Barzillaj var kommet ned fra Rogelim. Han nåede frem til Jordan sammen med kongen for dér at tage afsked med ham. **33** Barzillaj var en meget gammel mand, firs år. Det var ham, der havde sørget for kongen, så længe han havde opholdt sig i Mahanajim, for han var en meget velhavende mand. **34** Kongen sagde til Barzillaj: »Tag med mig over til Jerusalem; der vil jeg sørge for dig.« **35** Men Barzillaj svarede: »Skulle jeg i min høje alder følge med kongen op til Jerusalem? **36** Jeg er nu firs år, jeg kender ikke længere forskel på godt og ondt; jeg kan ikke smage, hvad jeg spiser og drikker, og jeg kan ikke længere høre sangere og sangerinder. Hvorfor skulle jeg være dig til besvær, herre konge? **37** Jeg vil blot gå over Jordan sammen med dig, herre konge. Hvorfor skulle kongen lønne mig så storslået? **38** Lad mig tage hjem, så jeg kan dø i min by og komme i min fars og mors grav. Men Kimham kan gå med, herre konge, og for ham kan du gøre, hvad du vil.« **39** Kongen sagde da: »Så følger Kimham med mig, og jeg vil gøre for ham, hvad du synes; alt, hvad du ønsker af mig, vil jeg gøre for dig.« **40** Hele hæren satte så over Jordan, også kongen. Han kyssede Barzillaj til afsked, og Barzillaj vendte hjem.

**41** Kongen fortsatte sammen med Kimham til Gilgal. Det var hele den judæiske hær og halvdelen af den israelitiske, der havde ledsaget kongen over. **42** Men nu kom alle israelitterne til kongen og sagde: »Hvorfor har vore brødre, judæerne, fået lov til at bemægtige sig kongen og ledsage ham og hans familie over Jordan sammen med alle Davids mænd?« **43** Judæerne svarede israelitterne: »Kongen er os nærmest, så hvorfor er I vrede? Har vi måske udnyttet kongen eller skaffet os fordele?« **44** Israelitterne svarede: »Vi har ti gange så stor del i kongen, også i David, som I. Hvorfor tilsidesætter I os? Var det ikke os, der først talte om at hente kongen tilbage?« Men judæerne gav et endnu hårdere svar end israelitterne.

### 2 Sam 20

#### Shebas oprør

**1** Nu var der en ondsindet mand, der hed Sheba, søn af Bikri; han var benjaminit. Han stødte i hornet og råbte:

> »Vi har ingen del i David,  
> ingen lod i Isajs søn.  
> Gå nu hver til sit, israelitter!«

**2** Da vendte alle israelitterne David ryggen og fulgte Sheba, Bikris søn; men judæerne sluttede op om deres konge og fulgte med ham fra Jordan til Jerusalem.

**3** Da David var kommet hjem til Jerusalem, tog han de ti medhustruer, som han havde ladet blive tilbage til at tage vare på paladset, og satte dem i forvaring. Han sørgede for dem, men gik ikke ind til dem. Til deres dødsdag måtte de leve i afholdenhed, som om de var enker.

**4** Kongen sagde til Amasa: »Kald judæerne til våben, og stil her om tre dage!« **5** Amasa tog så af sted for at kalde judæerne til våben, men da han ikke overholdt den fastsatte tidsfrist, **6** sagde David til Abishaj: »Nu bliver Sheba, Bikris søn, en større trussel mod os, end Absalom var. Tag derfor mine folk og sæt efter ham, så han ikke vinder nogle befæstede byer for sig, og vi taber ham af syne!« **7** Joabs mænd, kreterne og pleterne og alle elitetropperne fulgte Abishaj; de forlod Jerusalem og satte efter Sheba, Bikris søn.

**8** Da de kom til den store sten i Gibeon, var Amasa allerede kommet. Joab var iført sin våbendragt. Uden på den havde han et bælte med et sværd i skeden, der var fastgjort ved lænden. Da han gik frem, faldt det ned. **9** Joab sagde til Amasa: »Hvordan har du det, broder?« Han greb Amasa i skægget med højre hånd for at kysse ham; **10** men Amasa tog sig ikke i agt for det sværd, Joab havde i hånden, og Joab stak det i maven på ham, så indvoldene væltede ud på jorden. Han døde for et eneste stød.

Joab og hans bror Abishaj genoptog så forfølgelsen af Sheba, Bikris søn, **11** mens en af Joabs mænd blev stående ved liget og råbte: »Alle, der holder med Joab og er på Davids side, følger Joab!« **12** Amasa lå midt på vejen, badet i blod, og da manden så, at hele hæren gjorde holdt, rullede han Amasa bort fra vejen ind på marken og kastede en kappe over ham, for alle, der kom forbi, så ham og standsede op.

**13** Så snart han havde fået ham væk fra vejen, fulgte de alle sammen efter Joab i forfølgelsen af Sheba, Bikris søn. **14** Han var på sin vej gennem alle Israels stammer kommet til Abel-Bet-Ma’aka, og alle mænd af Bikris slægt havde samlet sig og fulgt ham. **15** Nu kom de og indesluttede ham i Abel-Bet-Ma’aka og kastede en vold op omkring byen, som nåede op til ringmuren. Hele Joabs hær gik i gang med at ødelægge muren for at få den til at styrte sammen. **16** Men en klog kvinde fra byen råbte: »Hør her! Bed Joab komme nærmere, så jeg kan tale med ham.« **17** Da Joab var kommet derhen, sagde kvinden: »Er du Joab?« Han svarede ja, og hun sagde: »Hør, hvad jeg har at sige til dig, herre.« Han svarede: »Ja, jeg hører.« **18** Så sagde hun: »Før i tiden sagde man: ›Spørg dog i Abel‹, og så var sagen afgjort. **19** Vi hører til de mest fredsommelige og pålidelige i Israel, og alligevel stræber du efter at bringe død over en by, som er en moder i Israel. Hvorfor vil du ødelægge Herrens ejendom?« **20** Joab svarede: »Jeg ville aldrig finde på at ødelægge eller tilintetgøre den. **21** På ingen måde! Men en mand fra Efraims bjergland ved navn Sheba, Bikris søn, har løftet sin hånd mod kong David. Hvis bare I udleverer ham, forlader jeg byen.« Kvinden svarede Joab: »Hans hoved skal blive kastet ud til dig over muren.« **22** Kvinden gik til byens befolkning med sit gode råd, og de huggede hovedet af Sheba, Bikris søn, og kastede det ned til Joab. Han stødte i hornet, og mændene trak sig tilbage fra byen, og de spredtes og gik hver til sit. Selv vendte Joab tilbage til kongen i Jerusalem.

#### Davids embedsmænd

**23** Joab var hærchef i Israel. Benaja, Jojadas søn, stod i spidsen for kreterne og pleterne. **24** Adoniram stod for hoveriet. Akiluds søn Joshafat var sekretær; **25** Sheja var statsskriver, Sadok og Ebjatar var præster. **26** Men også Ira af Jairs slægt var præst hos David.

### 2 Sam 21

#### Gibeonitternes hævn

**1** I Davids regeringstid var der en hungersnød, som varede hele tre år. Da søgte David Herrens ansigt, og Herren svarede: »Der hviler blodskyld på Saul og hans hus, fordi han dræbte gibeonitterne.« **2** Gibeonitterne var ikke israelitter, men hørte til de amoritter, der var tilbage; skønt israelitterne havde aflagt ed til dem, havde Saul i sin nidkærhed for israelitterne og judæerne stræbt efter at udrydde dem. David sendte nu bud efter gibeonitterne og sagde til dem: **3** »Hvad kan jeg gøre for jer? Hvordan kan jeg skaffe soning, så I kan velsigne Herrens ejendomsfolk?« **4** Gibeonitterne svarede: »Vores mellemværende med Saul og hans hus kan ikke afgøres med sølv eller guld; men vi har ikke ret til at dræbe nogen i Israel.« Kongen spurgte: »Hvad forlanger I, at jeg skal gøre for jer?« **5** Og de svarede: »Det gælder den mand, som ville gøre det af med os, og som havde planer om at udrydde os, så der ikke var en eneste tilbage i hele Israel. **6** Udlevér syv af hans efterkommere til os, så vi kan henrette dem for Herren på Herrens bjerg i Gibeon.« Kongen svarede: »Dem skal I få.« **7** Men kongen skånede Mefiboshet, Jonatans søn, Sauls sønnesøn, på grund af den ed, som David og Sauls søn Jonatan havde aflagt hinanden ved Herren. **8** Kongen tog de to sønner, som Ajjas datter Rispa havde født Saul, Armoni og Mefiboshet, og de fem sønner, som Sauls datter Merab havde født Adriel, der var søn af Barzillaj fra Mehola. **9** Dem udleverede han til gibeonitterne, som henrettede dem på bjerget for Herrens ansigt. Således omkom de alle syv på én gang; de blev dræbt i de første dage af høsten, i begyndelsen af byghøsten.

**10** Ajjas datter Rispa tog sine sørgeklæder og bredte dem ud på klippen. Der sad hun fra begyndelsen af høsten, til regnen styrtede ned fra himlen over de døde, og hun passede på, at himlens fugle ikke slog ned over dem om dagen, og at jordens dyr ikke kastede sig over dem om natten. **11** Da David fik at vide, hvad Ajjas datter Rispa, Sauls medhustru, havde gjort, **12** drog han hen og hentede Sauls og hans søn Jonatans knogler hos borgerne i Jabesh i Gilead, som havde stjålet dem fra torvet i Bet-Shan, hvor filistrene havde hængt dem op, dengang de slog Saul på Gilboa. **13** Han tog Sauls og hans søn Jonatans ben med derfra, og man samlede benene af de henrettede **14** og begravede dem sammen med Sauls og hans søn Jonatans ben i Sauls far Kishs grav i Sela i Benjamins land. Da alt, hvad kongen havde befalet, var gjort, forbarmede Gud sig til sidst over landet.

#### Heltegerninger under filisterkrigene

**15** Filistrene åbnede igen krig mod Israel, og David og hans folk drog ned og angreb filistrene. David var udmattet. **16** Jishbi-Benob, som hørte til Rafa-slægten, havde et bronzespyd, der vejede tre hundrede sekel, og han bar et nyt sværd. Han havde i sinde at slå David ihjel. **17** Men Serujas søn Abishaj kom David til undsætning og slog filisteren ihjel. Da svor Davids mænd: »Du må aldrig mere drage i felten med os, for du må ikke slukke Israels lampe.«

**18** Nogen tid efter blev der igen krig i Gob med filistrene. Ved den lejlighed blev Saf, der hørte til Rafa-slægten, dræbt af Sibbekaj fra Husha. **19** Der blev igen krig i Gob med filistrene. Elkanan, der var søn af Jair fra Betlehem, dræbte gatitten Goliat, hvis spydstage var som en væverbom.

**20** Der blev igen krig i Gat. Der var en kæmpestor mand; han havde seks fingre på hver hånd og seks tæer på hver fod, i alt fireogtyve. Han hørte også til Rafa-slægten. **21** Han hånede Israel, men Jonatan, der var søn af Davids bror Shim’a, slog ham ihjel.

**22** Disse fire hørte til Rafa-slægten i Gat, og de faldt for Davids og hans folks hånd.

### 2 Sam 22

#### Davids lovsang

**1** David sang denne sang til Herren, dengang han havde reddet ham fra alle hans fjender og fra Sauls hånd. **2** Han sagde:

> Herren er min klippe, min borg, min befrier,  
>  **3** min Gud, mit bjerg, hvor jeg søger tilflugt,  
> mit skjold, min frelses horn, min fæstning,  
> min tilflugt og min frelser, som redder mig fra vold.  
>  **4** Jeg råber til Herren, den lovpriste,  
> og bliver frelst fra mine fjender.

>  **5** Dødens brændinger omgav mig,  
> undergangens floder slog mig med rædsel.  
>  **6** Dødsrigets bånd snørede sig om mig,  
> dødens snarer truede mig.  
>  **7** I min nød råbte jeg til Herren,  
> jeg råbte til min Gud.  
> Han hørte mig fra sit tempel,  
> mit råb nåede hans ører.

>  **8** Da rystede og skælvede jorden,  
> himlens grundvolde rokkede,  
> de rystedes, for han var vred.  
>  **9** Røg stod ud af hans næse,  
> fortærende ild af hans mund,  
> gløder flammede op fra ham.  
>  **10** Han sænkede himlen og steg ned  
> med mørke skyer under sine fødder.  
>  **11** Han red på keruber og fløj,  
> fór frem på vindens vinger.  
>  **12** Han omgav sig med mørke,  
> dækkede sig i regnsorte skymasser.  
>  **13** Fra lysskæret foran ham flammede  
> glødende kul.

>  **14** Herren tordnede fra himlen,  
> den Højeste løftede sin røst.  
>  **15** Han sendte pile ud og spredte fjenderne,  
> han forfærdede dem med lyn.  
>  **16** Havets bund kom til syne,  
> og jordens grundvolde blottedes  
> ved Herrens trussel,  
> ved hans fnysende vrede.

>  **17** Han rakte ud fra det høje og greb mig,  
> han trak mig op af de vældige vande.  
>  **18** Han reddede mig fra min mægtige fjende,  
> fra dem, som hader mig, de var mig for stærke.  
>  **19** De truede mig på min ulykkes dag,  
> men Herren var min støtte.  
>  **20** Han førte mig ud i det åbne land,  
> han befriede mig, for han holder af mig.

>  **21** Herren lønner mig for min retfærdighed,  
> han gengælder mig mine hænders uskyld.  
>  **22** For jeg har fulgt Herrens veje  
> og ikke forbrudt mig mod min Gud.  
>  **23** Alle hans bud har jeg for øje,  
> og hans love er jeg ikke veget fra.  
>  **24** Jeg er retskaffen i hans øjne,  
> og jeg tager mig i agt for synd.  
>  **25** Herren gengældte mig min retfærdighed,  
> min renhed har han for øje.

>  **26** Du er trofast mod den trofaste,  
> retsindig mod den retsindige.  
>  **27** Du er oprigtig mod den oprigtige,  
> men over for den falske forstiller du dig.  
>  **28** Du frelser de hjælpeløse,  
> men vender dig mod hovmodige og ydmyger dem.

>  **29** Du er min lampe, Herre.  
> Herren spreder lys i mit mørke.  
>  **30** Ved din hjælp stormer jeg volde,  
> ved min Guds hjælp springer jeg over mure.

>  **31** Guds vej er fuldkommen,  
> Herrens ord er lutret,  
> han er skjold for alle,  
> der søger tilflugt hos ham.  
>  **32** Hvem er Gud, om ikke Herren?  
> Hvem er klippe, hvis ikke vor Gud?  
>  **33** Gud er den, der væbner mig med styrke  
> og gør min vej fuldkommen.  
>  **34** Han gør min fod let som hindens  
> og giver mig fodfæste på højderne.  
>  **35** Han opøver mine hænder til krig  
> og mine arme til at spænde kobberbuen.  
>  **36** Du giver mig din frelse som skjold,  
> din hjælp giver mig styrke.  
>  **37** Du skaffer plads for mine skridt,  
> og mine ankler giver ikke efter.

>  **38** Jeg sætter efter mine fjender og udrydder dem,  
> jeg vender ikke om, før de er tilintetgjort.  
>  **39** Jeg tilintetgør dem og knuser dem, så de ikke kan rejse sig,  
> de ligger faldne under mine fødder.

>  **40** Du væbner mig med styrke til krig,  
> du tvinger mine modstandere i knæ.  
>  **41** Mine fjender slår du på flugt,  
> og jeg gør det af med mine modstandere.  
>  **42** De råber om hjælp, men ingen hjælper,  
> de råber til Herren, men han svarer dem ikke.  
>  **43** Jeg knuser dem som jordens støv,  
> jeg tramper på dem som gadeskarn.

>  **44** Du redder mig, når folkene strides,  
> du gør mig til folkeslagenes hersker,  
> et folk, jeg ikke kender, skal tjene mig,  
>  **45** fremmede skal krybe for mig.  
> Ved rygtet om mig må de adlyde mig,  
>  **46** de fremmede giver op  
> og kommer skælvende frem af deres skjul.

>  **47** Herren lever! Lovet være min klippe,  
> min Gud, min frelses klippe, er ophøjet.  
>  **48** Gud er den, der giver mig hævn  
> og lægger folkene under mig;  
>  **49** du lader mig slippe bort fra mine fjender,  
> du løfter mig op fra mine modstandere  
> og redder mig fra voldsmænd.  
>  **50** Derfor vil jeg prise dig blandt folkene, Herre,  
> jeg vil lovsynge dit navn.

>  **51** Han giver sin konge store sejre  
> og viser troskab mod sin salvede,  
> mod David og hans slægt til evig tid.

### 2 Sam 23

#### Davids sidste ord

**1** Dette er Davids sidste ord:

> Således siger David, Isajs søn,  
> således siger manden, som den Højeste har ladet fremstå,  
> Jakobs Guds salvede,  
> Israels højt besungne.  
>  **2** I mig taler Herrens ånd,  
> hans ord er på min tunge.  
>  **3** Israels Gud har talt,  
> til mig sagde Israels klippe:  
> Den, der hersker retfærdigt over mennesker,  
> den, der hersker i gudsfrygt,  
>  **4** er som daggryet,  
> når solen står op en skyfri morgen,  
> som græsset, der spirer op af jorden efter regnen.

>  **5** Ja, sådan har mit hus det med Gud.  
> Han har oprettet en evig pagt med mig,  
> nøje fastlagt og bevaret.  
> Ja, alt, hvad der tjener mig til frelse,  
> alt, hvad jeg ønsker,  
> lader han vokse frem.  
>  **6** Men de onde er alle som tjørne,  
> der kastes bort;  
> man tager dem ikke med hånden,  
>  **7** man rører dem kun  
> bevæbnet med økse og spydstage.  
> Så brændes de op i ilden.

#### Davids krigshelte

**8** Dette er navnene på Davids krigshelte: Hakmonitten Ishboshet, anfører for de tre; det var ham, der svang sit spyd over otte hundrede faldne på én gang. **9** Den næste af de tre helte var akoitten Eleazar, Dodajs søn. Han var med David ved Pas-Dammim, dengang filistrene samledes til kamp. Da israelitterne trak sig tilbage, **10** holdt han stand og huggede filistrene ned, indtil hans hånd blev så stiv, at sværdet sad fast i den. Den dag gav Herren en stor sejr, og da hæren vendte om og fulgte ham, stod det kun tilbage at plyndre de faldne. **11** Den sidste var hararitten Shamma, Ages søn. Engang havde filistrene samlet sig i Lehi. Der var en mark, hvor linserne voksede tæt. Da hæren flygtede for filistrene, **12** stillede han sig op midt i marken og forsvarede den og huggede filistrene ned, så Herren gav en stor sejr.

**13** Engang drog tre af de tredive i begyndelsen af høsten ned til David i Adullams hule, mens en gruppe filistre lå lejret i Refaim-dalen. **14** David var på det tidspunkt i klippeborgen, og filistrene havde en forpost ved Betlehem. **15** David blev tørstig og sagde: »Hvem vil hente noget vand til mig fra cisternen ved byporten i Betlehem?« **16** Så brød de tre helte gennem filistrenes lejr og øste vand op af cisternen ved byporten i Betlehem og bragte det til David. Men han ville ikke drikke det, han udgød det for Herren **17** og sagde: »Herren bevare mig fra at gøre det! Skulle jeg drikke de mænds blod, som satte livet på spil ved at hente det?« Og han ville ikke drikke det. Dette gjorde de tre helte.

**18** Abishaj, søn af Seruja og bror til Joab, stod i spidsen for de tredive. Han svang sit spyd over tre hundrede faldne og blev berømt blandt de tredive; **19** han nød anseelse blandt de tredive og blev deres anfører, men kom ikke på højde med de tre.

**20** Jojadas søn Benaja fra Kabse’el var en tapper mand, der udførte talrige heltegerninger. Det var ham, der dræbte moabitten Ariels to sønner. Det var også ham, der gik ned i en cisterne og dræbte en løve, en dag det sneede. **21** En anden gang dræbte han en kæmpestor egypter; egypteren havde et spyd i hånden, og Benaja gik imod ham med en kæp og vristede spyddet ud af hånden på ham og dræbte ham med hans eget spyd. **22** Det gjorde Benaja, Jojadas søn, og han blev berømt blandt de tredive helte; **23** han nød anseelse blandt de tredive, men kom ikke på højde med de tre. David satte ham i spidsen for sin livvagt.

**24** Joabs bror Asael hørte til de tredive; Dodos søn Elkanan fra Betlehem; **25** Shamma fra Harod; Elika fra Harod; **26** Heles fra Pelet; Ikkeshs søn Ira fra Tekoa; **27** Abiezer fra Anatot; Mebunnaj fra Husha; **28** Salmon fra Akoa; Maharaj fra Netofa; **29** Ba’anas søn Heleb fra Netofa; Ribajs søn Ittaj fra Gibea i Benjamin; **30** Benaja fra Pir’aton; Hiddaj fra Nahale-Ga’ash; **31** Abi-Albon fra Arba; Azmavet fra Bahurim; **32** Eljakba fra Sha’albon; Jashen fra Gizon; **33** Shammas søn Jonatan fra Harar; Sharars søn Akiam fra Harar; **34** Akasbajs søn Elifelet fra Ma’aka; Akitofels søn Eliam fra Gilo; **35** Hesro fra Karmel; Pa’araj fra Arab; **36** Natans søn Jig’al fra Soba; Bani fra Gad; **37** Selek fra Ammon; Nakraj fra Be’erot; han var Serujas søn Joabs våbendrager; **38** Ira fra Jattir; Gareb fra Jattir; **39** hittitten Urias. Det var i alt syvogtredive.

### 2 Sam 24

#### Folketællingen og pesten

**1** Herrens vrede flammede igen op mod Israel, og han lokkede David til at tirre folket og sagde: »Gå hen og hold folketælling i Israel og Juda!« **2** Kongen sagde til sin hærfører Joab: »Tag rundt i alle Israels stammer fra Dan til Be’ersheba og hold mønstring over folket, så jeg ved, hvor mange der er.« **3** Joab sagde til kongen: »Måtte Herren, din Gud, gøre folket hundrede gange så stort, og måtte du selv komme til at opleve det, herre konge, men hvorfor er du så opsat på den mønstring, herre konge?« **4** Men Joab og de andre hærførere måtte bøje sig for kongen, og de forlod ham og gik ud for at mønstre folket Israel. **5** De gik over Jordan og begyndte ved Aro’er og byen, der ligger midt i dalen, og fortsatte til Gad og Jazer. **6** Så kom de til Gilead og til landet Taktim-Hodshi, derefter til Dan og Ijjon og drejede så af mod Sidon. **7** Så kom de til fæstningen Tyrus og alle hivvitternes og kana’anæernes byer, og til sidst gik de til Be’ersheba i Judas sydland. **8** Da de var taget rundt i hele landet, kom de efter ni måneder og tyve dage tilbage til Jerusalem. **9** Joab meddelte kongen det tal, mønstringen havde givet: I Israel var der 800.000 våbenføre mænd, i Juda 500.000.

**10** Men efter at David havde holdt folketælling, fik han samvittighedskvaler og sagde til Herren: »Jeg har begået en stor synd. Tilgiv nu din tjeners skyld, Herre, for jeg har båret mig meget tåbeligt ad.« **11** Da David stod op næste morgen, var Herrens ord kommet til profeten Gad, Davids seer: **12** »Gå hen og sig til David: Dette siger Herren: Jeg forelægger dig tre ting. Vælg selv en af dem, og den vil jeg så påføre dig.« **13** Gad kom nu til David og fortalte ham det; han sagde: »Skal der i tre år være hungersnød i dit land, eller skal du i tre måneder være på flugt, forfulgt af dine fjender, eller skal der i tre dage komme pest i dit land? Find nu ud af, hvad jeg skal svare ham, der har sendt mig!« **14** David sagde til Gad: »Jeg er i stor nød. Lad os da falde i Herrens hånd, for hans barmhjertighed er stor. I menneskehånd vil jeg ikke falde!« **15** Fra næste morgen sendte Herren pest over Israel i den fastsatte tid, og der døde halvfjerds tusind mand af folket fra Dan til Be’ersheba. **16** Men da englen rakte sin hånd ud mod Jerusalem for at ødelægge byen, fortrød Herren ulykken og sagde til englen, som bragte ødelæggelse blandt folket: »Det er nok, træk din hånd tilbage!« Herrens engel var da ved jebusitten Aravnas tærskeplads. **17** Da David så englen, som havde slået folket ned, sagde han til Herren: »Det er mig, der har syndet, mig, der har forbrudt mig; men fårene her, hvad har de gjort? Lad dog din hånd ramme mig og min fars hus!«

**18** Samme dag kom Gad til David og sagde til ham: »Gå op og rejs et alter for Herren på jebusitten Aravnas tærskeplads!« **19** David gik derop, sådan som Gad havde sagt på Herrens befaling. **20** Da Aravna så ned, fik han øje på kongen og hans folk, som kom hen imod ham, og han gik hen og kastede sig til jorden for kongen **21** og spurgte: »Hvorfor kommer du til din tjener, herre konge?« David svarede: »Jeg vil købe tærskepladsen af dig og bygge et alter for Herren, så folkets plage kan standse.« **22** Aravna sagde til David: »Du kan tage den, herre konge, og ofre, hvad du vil. Okserne her er til brændoffer, tærskeslæderne og oksernes åg er til brænde. **23** Aravna giver dig det hele, konge. Herren din Gud være dig nådig,« sagde Aravna til kongen. **24** Men kongen svarede: »Nej, jeg vil betale dig, hvad den koster. Til Herren min Gud vil jeg ikke bringe brændofre, som jeg ikke har betalt.« Så købte David tærskepladsen og okserne for halvtreds sekel sølv. **25** Dér byggede han et alter for Herren og bragte brændofre og måltidsofre. Da forbarmede Herren sig over landet, og Israels plage standsede.

------------------------------------------------------------------------

## Første Kongebog

### 1 Kong 1

#### Magtkampen mellem Adonija og Salomo

**1** Kong David var gammel, højt oppe i årene, og selv om man dækkede ham til med tæpper, kunne han ikke få varmen. **2** Hans tjenere sagde da til ham: »Man burde finde en ung pige, en jomfru, til dig, herre konge, der kan være til tjeneste for dig og pleje dig, konge. Når hun ligger i din favn, herre konge, får du varmen.« **3** De ledte efter en smuk ung pige i hele Israel, og de fandt Abishag fra Shunem; hende bragte de til kongen. **4** Pigen var meget smuk. Hun passede og plejede ham; men kongen havde ikke samleje med hende.

**5** Adonija, Haggits søn, gik med store tanker om sig selv og sagde: »Det er mig, der skal være konge.« Han anskaffede sig vogn og heste og en livvagt på halvtreds mand. **6** Hans far havde aldrig talt ham til rette og sagt: »Hvordan er det, du opfører dig!« Adonija så godt ud, og han kom lige efter Absalom i alder. **7** Han forhandlede med Joab, Serujas søn, og præsten Ebjatar, og de tog hans parti. **8** Men præsten Sadok, Benaja, Jojadas søn, profeten Natan, Shim’i, Re’i og Davids elitetropper sluttede sig ikke til Adonija.

**9** Så slagtede Adonija får og køer og fedekvæg ved Zohelet-stenen lige ved Rogel-kilden, og han indbød alle sine brødre, kongesønnerne, og alle de judæere, der stod i kongens tjeneste. **10** Men profeten Natan, Benaja, elitetropperne og sin bror Salomo indbød han ikke. **11** Da sagde Natan til Salomos mor Batseba: »Du har vel hørt, at Adonija, Haggits søn, er blevet konge, uden at vores herre David ved det. **12** Lad mig nu give dig et råd, så du kan redde dit eget og din søn Salomos liv. **13** Gå straks til kong David og sig til ham: ›Har du ikke svoret, herre konge, at min søn Salomo skulle være konge efter dig og sidde på din trone? Hvorfor er Adonija så blevet konge?‹ **14** Mens du står der og taler med kongen, kommer jeg og bekræfter, hvad du har sagt.« **15** Batseba gik da ind til kongen i hans sovekammer. Han var meget gammel, og Abishag fra Shunem plejede ham. **16** Batseba bøjede sig dybt for kongen. »Hvad vil du?« spurgte kongen, **17** og hun svarede: »Herre, du har svoret ved Herren din Gud, at min søn Salomo skulle være konge efter dig og sidde på din trone. **18** Men nu er Adonija blevet konge, uden at du ved noget om det. **19** Han har slagtet okser, fedekvæg og får i mængde og har indbudt alle kongesønnerne, præsten Ebjatar og hærføreren Joab. Men din tjener Salomo har han ikke indbudt. **20** Herre konge, alle israelitters øjne er rettet mod dig; de venter, at du skal sige, hvem der skal følge min herre kongen på tronen. **21** Ellers vil både jeg og min søn Salomo stå som skyldige, når du har lagt dig til hvile hos dine fædre.«

**22** Mens hun stod og talte med kongen, kom profeten Natan. **23** Man meldte kongen, at profeten Natan var kommet, og han trådte frem for kongen og kastede sig til jorden for ham. **24** Natan sagde: »Herre konge, har du sagt, at Adonija skal være konge efter dig og sidde på din trone? **25** Han er i dag taget ned og har slagtet okser, fedekvæg og får i mængde og har indbudt alle kongesønnerne, hærførerne og præsten Ebjatar. De sidder nu og spiser og drikker hos ham, og de råber: Kong Adonija leve! **26** Men mig, din tjener, og præsten Sadok og Benaja, Jojadas søn, og din tjener Salomo har han ikke indbudt. **27** Kommer det, der er sket, fra dig, herre konge, uden at du har ladet mig, din tjener, vide, hvem der skal følge dig på tronen?« **28** Kong David svarede: »Kald på Batseba!« Da hun var trådt frem for kongen og stod foran ham, **29** svor han: »Så sandt Herren lever, der har udfriet mig fra al nød: **30** Jeg har svoret ved Herren, Israels Gud, at din søn Salomo skal være konge efter mig og sidde på tronen i mit sted. Den ed vil jeg holde i dag.« **31** Batseba kastede sig til jorden og sagde: »Måtte min herre, kong David, leve evigt!«

**32** Kong David sagde: »Kald på præsten Sadok, profeten Natan og Benaja, Jojadas søn.« Da de var trådt frem for kongen, **33** sagde han til dem: »Tag mine folk med jer, sæt min søn Salomo op på mit muldyr og før ham ned til Gihon. **34** Dér skal præsten Sadok og profeten Natan salve ham til konge over Israel, og I skal støde i hornet og råbe: Kong Salomo leve! **35** Så skal I drage op i hans følge, og han skal sætte sig på min trone. Han skal være konge i mit sted. Ham indsætter jeg som fyrste over Israel og Juda.« **36** Benaja, Jojadas søn, svarede kongen: »Det ske! Måtte Herren, min herre kongens Gud, sige det samme! **37** Herren være med Salomo, som han har været med dig, og gøre hans trone mægtigere end din, herre konge.«

**38** Så gik præsten Sadok, profeten Natan, Benaja, Jojadas søn, og kreterne og pleterne ned og satte Salomo på kong Davids muldyr og førte ham til Gihon. **39** Præsten Sadok tog hornet med olie fra Teltet og salvede Salomo. De stødte i hornet, og alle råbte: »Kong Salomo leve!« **40** Så drog de alle op i Salomos følge, og de spillede på fløjte, og de jublede så højt, at jorden var ved at revne. **41** Det hørte Adonija og alle hans gæster, da de netop var færdige med at spise, og da Joab hørte hornets klang, sagde han: »Hvad er det for en larm i byen?«

**42** Endnu mens han talte, kom Jonatan, præsten Ebjatars søn. Adonija sagde: »Kom herover, du er en pålidelig mand, du kommer med godt nyt!« **43** Men Jonatan svarede Adonija: »Nej, nej! Kong David, vores herre, har gjort Salomo til konge. **44** Kongen har sendt præsten Sadok, profeten Natan, Benaja, Jojadas søn, og kreterne og pleterne med ham; de har sat ham på kongens muldyr, **45** og præsten Sadok og profeten Natan har salvet ham til konge ved Gihon; derfra er de draget op under jubel, og byen er på den anden ende. Det er det, I hører. **46** Ikke blot har Salomo sat sig på kongetronen; **47** men kongens folk har også været hos vores herre, kong David, og lykønsket ham med de ord: Måtte din Gud gøre Salomos navn endnu større end dit og hans trone mægtigere end din! Og kongen har bøjet sig i bøn på sit leje. **48** Og kongen har sagt dette: Lovet være Herren, Israels Gud, som i dag har sat min efterfølger på tronen, og jeg fik det at se.« **49** Da blev alle Adonijas gæster forfærdede, og de sprang op og gik hver sin vej. **50** Og Adonija frygtede Salomo og skyndte sig hen og greb fat i alterets horn.

**51** Salomo fik at vide, at Adonija i sin frygt for ham havde grebet fat i alterets horn og havde sagt: »Kong Salomo må først tilsværge mig, at han ikke vil lade sin tjener dø for sværdet.« **52** Salomo sagde: »Hvis han viser sig at være pålidelig, bliver der ikke krummet et hår på hans hoved, men gør han sig skyldig i noget, skal han dø!« **53** Så sendte kong Salomo bud om, at han skulle føres bort fra alteret. Adonija gik hen og kastede sig ned for kong Salomo, der sagde: »Gå hjem til dig selv!«

### 1 Kong 2

#### Davids død

**1** Da Davids liv nærmede sig sin afslutning, indskærpede han sin søn Salomo: **2** »Jeg går nu al kødets gang. Vær stærk og mandig! **3** Du skal holde Herren din Guds bud og vandre ad hans veje, holde hans love og befalinger, hans retsregler og hans formaninger, som de står i Moses’ lov. Så vil du have lykken med dig i alt, hvad du foretager dig, og hvor du end vender dig hen, **4** så Herren holder det løfte, han gav mig: Hvis dine sønner vogter på deres færd og af hele deres hjerte og af hele deres sjæl vandrer i trofasthed for mit ansigt, skal der aldrig mangle en af din slægt på Israels trone. **5** Du ved selv, hvad Joab, Serujas søn, har gjort imod mig, det han gjorde mod Israels to hærførere, Abner, Ners søn, og Amasa, Jeters søn; han dræbte dem og lod krigsblod flyde i fredstid. Sådan fik han krigsblod på bæltet om sin lænd og på sandalerne på sine fødder. **6** Brug nu din klogskab, og lad ham ikke gå ned i dødsriget med fred i hans høje alder! **7** Men gileaditten Barzillajs sønner skal du vise godhed; giv dem plads ved dit bord, for de tog godt imod mig, da jeg måtte flygte for din bror Absalom. **8** Så har du også Shim’i, benjaminitten Geras søn fra Bahurim. Det var ham, der udstødte de voldsomme forbandelser mod mig den dag, jeg var på vej til Mahanajim. Han kom ganske vist ned til Jordan for at tage imod mig, og da svor jeg ved Herren, at jeg ikke ville lade ham dø for sværdet. **9** Men du skal ikke lade ham gå fri. Du er klog nok til at vide, hvad du skal gøre ved ham. Lad ham gå ned i dødsriget med blod i hans høje alder!«

**10** David lagde sig til hvile hos sine fædre og blev begravet i Davidsbyen. **11** Han regerede over Israel fyrre år; i Hebron regerede han syv år og i Jerusalem treogtredive år.

#### Salomos opgør med Adonija og hans tilhængere

**12** Salomo sad nu på sin far Davids trone, og hans kongedømme var grundfæstet. **13** Men en dag kom Adonija, Haggits søn, til Salomos mor Batseba. Hun spurgte ham: »Kommer du i god hensigt?« »Ja,« svarede han, **14** »der er noget, jeg gerne vil tale med dig om.« »Sig det,« sagde hun. **15** Han sagde: »Du ved, at kongemagten tilkom mig, og hele Israel så hen til, at jeg skulle være konge. Men det gik anderledes. Riget tilfaldt min bror, for han fik det fra Herren. **16** Nu beder jeg dig blot om en ting; du må ikke afvise mig.« Hun sagde: »Sig det.« **17** Så sagde han: »Sig til kong Salomo, at han skal give mig Abishag fra Shunem til hustru. Dig vil han ikke afvise.« **18** Batseba svarede: »Godt, jeg skal tale din sag for kongen.« **19** Batseba gik så til kong Salomo for at tale Adonijas sag. Kongen gik hende i møde og kastede sig ned for hende. Han satte sig på sin trone og lod en anden sætte frem til kongemoderen, der tog plads ved hans højre side. **20** Hun sagde: »Der er en lille ting, jeg vil bede dig om; du må ikke afvise mig.« Kongen svarede: »Bed om det, mor, jeg afviser dig ikke.« **21** Så sagde hun: »Lad din bror Adonija få Abishag fra Shunem til hustru.« **22** Kong Salomo svarede sin mor: »Hvorfor beder du om Abishag fra Shunem til Adonija? Nej, bed dog om kongedømmet til ham! Han er jo min ældre bror, og han har præsten Ebjatar og Joab, Serujas søn, på sin side.« **23** Og kong Salomo svor ved Herren: »Gud ramme mig igen og igen, om ikke det skal koste Adonija livet, at han har sagt sådan! **24** Ja, så sandt Herren lever, han som har sikret mig herredømmet på min far Davids trone og bygget mig et hus, som han lovede det: I dag skal Adonija lide døden!« **25** Kong Salomo gav så Benaja, Jojadas søn, ordre til at hugge ham ned. Sådan døde han.

**26** Kongen sagde til præsten Ebjatar: »Tag hjem til dine jorder i Anatot. Du fortjente at dø, men i dag kan jeg ikke slå dig ihjel; du har jo båret Gud Herrens ark foran min far David og delt alle ydmygelserne med ham.« **27** Så jog Salomo Ebjatar bort, så han ikke længere var præst for Herren, og dermed gik det ord fra Herren i opfyldelse, der var talt mod Elis slægt i Shilo.

**28** Da rygtet om det nåede Joab, søgte han tilflugt i Herrens telt og greb fat i alterets horn. For Joab havde taget parti for Adonija, selv om han i sin tid ikke havde taget parti for Absalom. **29** Da kong Salomo fik at vide, at Joab havde søgt tilflugt i Herrens telt og nu stod ved siden af alteret, sendte han Benaja, Jojadas søn, af sted med ordre til at hugge ham ned. **30** Da Benaja kom hen til Herrens telt, sagde han til ham: »Dette siger kongen: Kom herud!« Han svarede: »Nej, her vil jeg dø.« Benaja gik så tilbage til kongen og fortalte, hvad Joab havde sagt og svaret ham. **31** Kongen sagde til ham: »Gør, som han siger! Hug ham ned og få ham begravet, så får du befriet mig og min fars hus for det uskyldige blod, Joab har udgydt. **32** Det er Herren, der gengælder ham det blod, han udgød, da han huggede de to mænd ned, Israels hærfører Abner, Ners søn, og Judas hærfører Amasa, Jeters søn, som var retfærdigere og bedre end han. Han dræbte dem med sværd, uden at min far David vidste det. **33** Deres blod skal komme over Joab og hans slægt i evighed. Men over David, hans slægt, hans hus og hans trone skal Herrens fred være i evighed.« **34** Benaja, Jojadas søn, gik så hen og slog ham ihjel, og han blev begravet i sit hus i ørkenen. **35** I hans sted satte kongen Benaja, Jojadas søn, over hæren, og præsten Sadok indsatte han i Ebjatars stilling.

**36** Derefter sendte kongen bud efter Shim’i og sagde til ham: »Byg dig et hus i Jerusalem og bliv boende der. Du må ikke tage noget sted hen. **37** For det skal du vide, at den dag du tager af sted og går over Kedrondalen, skal du dø, og så hviler blodskylden på dig selv.« **38** Shim’i svarede: »Godt, jeg skal gøre, som du siger, herre konge.« Shim’i blev da også længe i Jerusalem. **39** Men tre år senere flygtede to af Shim’is folk til Ma’akas søn Akish, kongen i Gat, og da Shim’i fik at vide, at hans folk var i Gat, **40** sadlede han straks sit æsel og begav sig til Akish i Gat for at lede efter sine folk. Shim’i tog altså af sted og bragte sine folk med tilbage fra Gat. **41** Da Salomo fik at vide, at Shim’i var taget fra Jerusalem til Gat og var vendt tilbage, **42** sendte kongen bud efter Shim’i og sagde til ham: »Har jeg ikke taget dig i ed ved Herren og advaret dig? Jeg sagde, at du måtte vide, at den dag du tog af sted, uanset hvorhen, skulle du dø, og du svarede: Godt, jeg har hørt det. **43** Hvorfor har du ikke holdt din ed til Herren og den ordre, jeg gav dig?« **44** Og kongen sagde til Shim’i: »Du ved inderst inde, hvor megen ulykke du har voldt min far David. Nu vil Herren lade din ondskab ramme dig selv. **45** Men kong Salomo skal være velsignet, og Davids trone skal være grundfæstet til evig tid for Herrens ansigt.« **46** Så gav kongen Benaja, Jojadas søn, ordre til at gå udenfor og hugge ham ned. Sådan døde han.

Kongemagten var nu sikret i Salomos hånd.

### 1 Kong 3

#### Salomos drøm

**1** Salomo bragte sig i familie med egypterkongen Farao; han giftede sig med Faraos datter og lod hende bo i Davidsbyen, indtil han havde fået sit palads, Herrens tempel og Jerusalems bymur bygget færdig. **2** Men folket bragte slagtofre på offerhøjene, for der var endnu ikke bygget et hus for Herrens navn. **3** Salomo elskede Herren, så han fulgte sin far Davids forordninger; dog bragte han slagtofre og tændte offerild på offerhøjene.

**4** Kongen tog til Gibeon for at ofre, for dér var den store offerhøj; tusind brændofre bragte Salomo på alteret dér. **5** I Gibeon viste Herren sig for Salomo i en drøm om natten. Gud sagde: »Sig, hvad jeg skal give dig!« **6** Salomo svarede: »Du har vist min far, din tjener David, stor godhed, fordi han vandrede for dit ansigt i troskab og retfærdighed og i hjertets oprigtighed imod dig; denne store troskab har du bevaret ved at give ham en søn, der i dag sidder på hans trone. **7** Nu har du, Herre min Gud, gjort din tjener til konge efter min far David, skønt jeg er ganske ung og uerfaren. **8** Din tjener er midt i det folk, du har udvalgt, som er så stort, at det ikke kan tælles, og så mange, at de ikke kan opregnes. **9** Giv derfor din tjener et lydhørt hjerte, så jeg kan herske over dit folk og skelne mellem godt og ondt; for hvem kan herske over dit folk, som er så stort?« **10** Herren syntes godt om, at det var det, Salomo bad om, **11** og Gud sagde til ham: »Fordi du bad om dette og ikke om et langt liv, ikke om rigdom, ikke om dine fjenders død, men om evne til at høre, hvad der er ret, **12** så vil jeg gøre, som du bad. Nu giver jeg dig så stor visdom og forstand i hjertet, at der aldrig tidligere har været og heller ikke siden skal komme nogen som dig. **13** Men jeg vil også give dig, hvad du ikke bad om, både rigdom og ære, så der ikke vil være nogen som dig blandt konger, så længe du lever. **14** Og hvis du vandrer ad mine veje og holder mine love og befalinger, sådan som din far David gjorde, vil jeg give dig et langt liv.«

**15** Salomo vågnede og forstod, at han havde haft en drøm. Da han kom til Jerusalem, trådte han frem foran Herrens pagts ark. Han bragte brændofre og måltidsofre og holdt festmåltid for alle sine folk.

#### Salomos dom

**16** Engang kom to skøger til kongen. De trådte frem for ham, **17** og den ene kvinde sagde: »Hør mig, herre! Denne kvinde og jeg bor i samme hus, og jeg fik et barn derhjemme. **18** To dage efter at jeg havde født, fik også denne kvinde et barn. Vi var sammen, og der var ikke nogen anden hos os i huset; vi to var alene derhjemme. **19** Så døde denne kvindes søn om natten, fordi hun kom til at ligge på ham, **20** og midt om natten stod hun op og tog min søn fra mig, mens jeg sov, herre; hun lod ham ligge i sin favn og lagde sin døde søn i min favn. **21** Da jeg stod op om morgenen for at amme min søn, var han død; men da jeg så nærmere på ham i morgenlyset, var det slet ikke min søn, ham jeg havde født.« **22** Den anden kvinde sagde: »Nej, det er min søn, der lever, og din, der er død.« Men den første sagde: »Nej, det er din søn, der er død, og min, der lever.« Sådan skændtes de foran kongen. **23** Da sagde kongen: »Den ene siger: Det er min søn, der lever, og din, der er død. Den anden siger: Nej, det er din søn, der er død, og min, der lever.« **24** Kongen sagde: »Hent mig et sværd!« Og da de havde bragt ham sværdet, **25** sagde han: »Hug den levende dreng i to stykker og giv hver af dem en halvdel.« **26** Men da vældede moderfølelsen op i hende, der var mor til det levende barn, og hun sagde til kongen: »Nej, herre, giv hende det levende barn, du må ikke dræbe ham!« Men den anden sagde: »Hug til! Han skal hverken tilhøre dig eller mig.« **27** Da sagde kongen: »Giv hende det levende barn, dræb ham ikke; det er hende, der er barnets mor.«

**28** Hele Israel hørte om den dom, kongen havde fældet, og de fik ærefrygt for kongen, for de forstod, at Guds visdom var i ham, så han dømte ret.

### 1 Kong 4

#### Salomos embedsmænd

**1** Kong Salomo regerede over hele Israel. **2** Dette er hans stormænd: Azarja, Sadoks søn, var præst; **3** Elihoref og Akija, Shishas sønner, var statsskrivere; Joshafat, Akiluds søn, var sekretær; **4** Benaja, Jojadas søn, var hærchef; Sadok og Ebjatar var præster; **5** Azarja, Natans søn, stod over guvernørerne; Zabud, Natans søn, var Kongens Ven; **6** Akishar var hofchef, og Adoniram, Abdas søn, stod for hoveriet.

**7** Salomo havde tolv guvernører over hele Israel; de skulle sørge for forsyningerne til kongen og hans hof, hver af dem en måned om året. **8** Dette er deres navne: Hurs søn, i Efraims bjergland; **9** Dekers søn, i Makas, Sha’albim, Bet-Shemesh og Ajjalon indtil Bet-Hanan; **10** Heseds søn, i Arubbot; han havde Soko og hele Hefers land; **11** Abinadabs søn, i hele Dors højdedrag; han blev gift med Salomos datter Tafat; **12** Ba’ana, Akiluds søn, i Ta’anak og Megiddo til den anden side af Jokmeam, endvidere hele Bet-Shan neden for Jizre’el, fra Bet-Shan til Abel-Mehola, som ligger på højde med Saretan; **13** Gebers søn, i Ramot i Gilead; han havde de teltbyer i Gilead, som havde navn efter Manasses søn Jair; han havde også landskabet Argob, som ligger i Bashan, tres store byer med mure og med portslåer af bronze; **14** Akinadab, Iddos søn, i Mahanajim; **15** Akima’as, i Naftali; også han giftede sig med en datter af Salomo, Basemat; **16** Ba’ana, Hushajs søn, i Asher og i Ba’alot; **17** Joshafat, Paruas søn, i Issakar; **18** Shim’i, Elas søn, i Benjamin; **19** Geber, Uris søn, i Gileads land, det land som havde tilhørt amoritterkongen Sihon og Bashans konge Og; desuden en guvernør i Judas land.

**20** Judæerne og israelitterne var så talrige som sandet ved havet. De spiste og drak og var glade.

### 1 Kong 5

#### Salomos velstand og visdom

**1** Salomo herskede over alle kongerigerne fra Eufratfloden til filistrenes land, helt til grænsen til Egypten. De var Salomos skatskyldige undersåtter, så længe han levede.

**2** Salomos daglige forbrug af fødevarer var tredive kor fint mel og tres kor groft mel, **3** ti stykker fedekvæg, tyve stykker markkvæg og hundrede stykker småkvæg foruden hjorte, gazeller, rådyr og kornfedede gæs. **4** Han herskede over hele landet vest for Eufrat, fra Tifsa til Gaza, og over alle konger i landet vest for Eufrat, og han havde fred til alle sider. **5** Så længe Salomo levede, boede Juda og Israel trygt, enhver under sin vinstok og sit figentræ, fra Dan til Be’ersheba.

**6** Salomo havde fire tusind spand heste til sine vogne og tolv tusind ryttere til dem. **7** Guvernørerne sørgede i hver sin måned for kong Salomo og for alle, der havde plads ved kong Salomos bord, og der kom ikke til at mangle noget. **8** Byggen og halmen til hestene og forspandene bragte de til det sted, hvor det skulle være, sådan som hver enkelt havde fået befaling om.

**9** Gud gav Salomo visdom og omfattende indsigt og så vidtspændende erfaring som sandet ved havets bred, **10** så Salomos visdom overgik al østens visdom og al Egyptens visdom. **11** Han var visere end noget andet menneske, ja, mere end ezraitten Etan og Makols sønner Heman, Kalkol og Darda, og hans ry nåede ud til alle omboende folk. **12** Han forfattede tre tusind ordsprog og tusind og fem sange; **13** han talte om træerne lige fra cedertræet på Libanon til isoppen, der vokser ud fra muren; han talte om dyrene, fuglene, krybdyrene og fiskene. **14** Og de kom fra alle folkeslag for at høre Salomos visdom, fra alle jordens konger, som havde hørt om hans visdom.

#### Handelsforbindelsen med Fønikien

**15** Tyrus’ konge Hiram sendte sine folk til Salomo, for han havde hørt, at det var ham, der var blevet salvet til konge efter hans far; Hiram havde altid været ven med David. **16** Salomo sendte bud tilbage til Hiram: **17** »Du ved, at min far David ikke kunne bygge et hus for Herren sin Guds navn på grund af de fjender, som omgav ham på alle sider, indtil Herren fik lagt dem under hans fødder. **18** Men nu har Herren min Gud skaffet mig fred til alle sider; der er ingen modstander, og der er ingen truende fare. **19** Derfor har jeg bestemt mig til at bygge et hus for Herren min Guds navn, sådan som Herren sagde til min far David: Din søn, som jeg sætter på din trone efter dig, skal bygge huset for mit navn. **20** Giv nu befaling til at fælde cedertræer fra Libanon til mig. Mine folk skal arbejde sammen med dine folk, og alt, hvad du kræver i løn til dine folk, vil jeg betale dig; du ved jo, at der ikke er nogen her, der har forstand på skovhugst som sidonierne.«

**21** Da Hiram hørte Salomos ord, blev han meget glad og sagde: »Nu være Herren lovet, fordi han har givet David en vís søn til at herske over dette store folk.« **22** Og Hiram sendte bud til Salomo: »Jeg har modtaget dit budskab. Alt, hvad du ønsker angående cedertræer og enebærtræer, vil jeg gøre. **23** Mine folk skal bringe dem ned til havet fra Libanon, og jeg vil så lade dem flåde til det sted, du giver mig besked om; dér vil de blive skilt ad, og så kan du overtage dem. Til gengæld skal du gøre, hvad jeg ønsker, og levere levnedsmidler til mit hof.« **24** Hiram leverede cedertræ og enebærtræ til Salomo, så meget som han ønskede, **25** og Salomo leverede tyve tusind kor hvede til Hiram som levnedsmidler til hans hof og tyve tusind bat olie af knuste oliven. Dette leverede Salomo hvert år til Hiram. **26** Herren gav Salomo visdom, som han havde lovet ham; der var fred mellem Hiram og Salomo, og de to sluttede en pagt.

**27** Kong Salomo udskrev hoveriarbejdere fra hele Israel; hoveriet omfattede tredive tusind mand. **28** Dem sendte han til Libanon, ti tusind på skift hver måned. En måned var de i Libanon og to måneder hjemme. Adoniram stod for hoveriet. **29** Salomo havde halvfjerds tusind bærere og firs tusind stenhuggere i bjerglandet **30** foruden Salomos tre tusind tre hundrede arbejdsledere, der førte tilsyn med arbejderne. **31** Kongen gav ordre til at bryde store, kostbare sten, kvadersten, til fundament for templet. **32** Salomos og Hirams bygmestre og folk fra Gebal huggede dem til, og de færdiggjorde tømmeret og stenene til tempelbyggeriet.

### 1 Kong 6

#### Salomos tempel

**1** I det 480. år efter israelitternes udvandring fra Egypten, i det fjerde år af kong Salomos regering over Israel, i måneden ziv – det er den anden måned – begyndte han at bygge Herrens tempel.

**2** Det tempel, kong Salomo byggede for Herren, var tres alen langt, tyve bredt og tredive alen højt. **3** Forhallen foran tempelhallen var tyve alen bred, svarende til templets bredde, og ti alen dyb foran templet. **4** Til huset lavede han vinduer med gitterværk i rammer. **5** Op ad husets mur byggede han en tilbygning, hele vejen rundt på murene, både til tempelhallen og til det inderste rum. Han byggede siderum hele vejen rundt; **6** det nederste siderum var fem alen bredt, det midterste seks alen bredt og det tredje syv alen bredt, for han lavede afsatser hele vejen rundt om huset udvendigt for ikke at bygge ind i husets mure. **7** Ved bygningen af huset brugte man færdige sten fra stenbruddet; der hørtes hverken hammer eller mejsel eller noget andet jernredskab i huset, mens det blev bygget. **8** Døren til det nederste siderum var på højre side af huset, og ad vindeltrapper gik man op til det midterste, og fra det midterste til det tredje. **9** Han byggede huset færdigt, og han lagde cedertræsloft på huset, på siderum og søjlehaller. **10** Han byggede tilbygningen på hele huset fem alen høj, og den var fæstnet til huset med cedertræsplanker.

**11** Da kom Herrens ord til Salomo: **12** »Du bygger nu dette hus! Hvis du vandrer efter mine love og følger mine retsregler og holder alle mine befalinger og vandrer efter dem, så vil jeg over for dig holde det løfte, som jeg gav din far David, **13** og jeg vil tage bolig iblandt israelitterne, og jeg vil ikke svigte mit folk Israel.«

**14** Så byggede Salomo huset færdigt. **15** Han byggede husets indvendige vægge med cedertræsplanker; fra husets gulv til loftsbjælkerne beklædte han indersiden med træ, og han dækkede husets gulv med planker af enebærtræ. **16** Tyve alen fra husets bagvæg rejste han cedertræsplanker fra gulvet til loftsbjælkerne, og indenfor byggede han det inderste rum, det Allerhelligste. **17** Huset, tempelhallen foran det inderste rum, var fyrre alen langt. **18** Cedertræet til husets inderside var udskåret med blomsterknopper og udsprungne blomster. Alt var cedertræ, der var ikke sten at se. **19** Inde i huset indrettede han det inderste rum, så Herrens pagts ark kunne stå der. **20** Det inderste rum var tyve alen langt, tyve alen bredt og tyve alen højt. Han beklædte det med rent guld, og han lavede et cedertræsalter. **21** Salomo beklædte huset indvendigt med rent guld; han trak guldkæder foran det inderste rum, og han beklædte det med guld. **22** Hele huset beklædte han med guld, hele huset fra ende til anden, og hele alteret foran det inderste rum beklædte han med guld.

**23** I det inderste rum lavede han to keruber af vildt oliventræ, ti alen høje. **24** Kerubens ene vinge var fem alen, og dens anden vinge var fem alen, så der var ti alen fra vingespids til vingespids. **25** Også den anden kerub var ti alen. Begge keruber havde samme mål og form. **26** Den ene kerub var ti alen høj, og det var den anden også. **27** Han stillede keruberne i inderrummet, så keruberne havde deres vinger bredt ud. Den enes vinge rørte ved den ene væg, og den anden kerubs vinge rørte ved den anden væg, og midt i huset rørte de to vinger hinanden. **28** Han beklædte keruberne med guld.

**29** I alle husets vægge hele vejen rundt udskar han relieffer med keruber, palmetter og udsprungne blomster både i det indre og det ydre rum. **30** Husets gulv beklædte han med guld både i det indre og det ydre rum. **31** Døren til det inderste rum lavede han med dørfløje af vildt oliventræ; dørposterne havde fem indhak. **32** Også på de to dørfløje af vildt oliventræ skar han relieffer med keruber, palmetter og udsprungne blomster og beklædte dem med guld, som han hamrede ned over keruberne og palmetterne. **33** På samme måde lavede han døren til tempelhallen med dørposter af vildt oliventræ med fire indhak. **34** De to dørfløje var af enebærtræ, hver dørfløj havde to rosetter i relief. **35** Han udskar keruber, palmetter og udsprungne blomster, og han beklædte dem med guld lagt jævnt ud over det udskårne.

**36** Han byggede den indre forgård med tre skifter kvadersten og ét skifte cedertræsbjælker.

**37** I det fjerde år, i måneden ziv, blev grunden lagt til Herrens tempel, **38** og i det ellevte år, i måneden bul – det er den ottende måned – stod det færdigt i alle enkeltheder efter planerne. Han byggede det på syv år.

### 1 Kong 7

#### Salomos palads

**1** Sit palads byggede Salomo på tretten år; så havde han fuldført hele sit palads. **2** Han byggede Libanonskovhuset, hundrede alen langt, halvtreds alen bredt og tredive alen højt, med fire rækker af cedertræssøjler og cedertræsbjælker oven på søjlerne. **3** Der var lagt cedertræsloft oven på bjælkerne, som hvilede på de femogfyrre søjler, femten i hver række. **4** Der var tre rækker indramninger, og åbning sad over for åbning tre gange. **5** Alle åbninger havde fire indhak i rammen, tre gange over for hinanden. **6** Han lavede søjlehallen, halvtreds alen lang og tredive alen bred, og en forhal foran den med søjler og en gesims foran. **7** Han lavede tronhallen, hvor han holdt rettergang, domshallen, så den var dækket med cedertræ fra gulvet til loftsbjælkerne. **8** Huset, hvor han selv boede, i den anden gård inden for søjlehallen, var udført på samme måde, og til Faraos datter, som Salomo havde giftet sig med, lavede han et hus, der svarede til denne søjlehal. **9** Alle disse bygninger var af kostbare sten, i kvaderstens mål, der var tilsavede såvel på indersiden som på ydersiden lige fra grunden til gesimsen, også på ydersiden ud mod den store forgård. **10** Fundamentet var kostbare sten, store sten på ti og otte alen, **11** og ovenpå var der kostbare sten i kvaderstens mål og cedertræ. **12** Den store forgård hele vejen rundt havde tre skifter kvadersten og et skifte cedertræsbjælker. Det gjaldt også den indre forgård til Herrens tempel og til husets forhal.

#### Udstyret til templet

**13** Kong Salomo sendte bud efter Hiram fra Tyrus. **14** Han var søn af en enke fra Naftalis stamme, hans far var fra Tyrus og havde været kobbersmed; han var fuld af visdom og klogskab og indsigt til at udføre al slags bronzearbejde. Han kom til kong Salomo og udførte alt arbejde for ham.

**15** Han formede de to bronzesøjler; hver af dem var atten alen høj og havde en omkreds på tolv alen; de var hule, og de var fire fingre tykke. **16** Han lavede to søjlehoveder, støbt i bronze, til at sætte på toppen af søjlerne; hvert søjlehoved var fem alen højt. **17** Til søjlehovederne på toppen af søjlerne var der fletninger, fletværk, kvaster og kædeværk, syv til hvert søjlehoved. **18** Han lavede granatæblerne, to rækker hele vejen rundt oven på den ene fletning, som skulle dække søjlehovederne på toppen af søjlerne, og på samme måde gjorde han ved det andet søjlehoved. **19** – Søjlehovederne, som var på toppen af søjlerne i forhallen var af lotus-form; de var fire alen. – **20** Og der var søjlehoveder ovenfor, oven på de to søjler igen, oven for vulsten, som var på den anden side af fletningen, og der var to hundrede granatæbler i rækker hele vejen rundt på det andet søjlehoved. **21** Han stillede søjlerne op ved templets forhal. Han stillede den højre søjle op og kaldte den Jakin; og den venstre søjle stillede han op og kaldte den Boaz. **22** Øverst på søjlerne var der lotus-værk. Dermed var arbejdet med søjlerne færdigt.

**23** Så støbte han Havet, ti alen fra kant til kant, cirkelrundt; det var fem alen højt, og det målte tredive alen i omkreds. **24** Under kanten var der blomsterknopper hele vejen rundt; de sad i en kreds hele vejen rundt om Havet, ti på en alen; blomsterknopperne sad i to rækker, støbt i ét med Havet. **25** Det stod på tolv okser, tre vendte mod nord, tre mod vest, tre mod syd og tre mod øst; Havet stod oven på dem, og deres bagkroppe vendte indad. **26** Det var en håndsbredde tykt, dets kant var lavet som kanten af et lotusblomst-bæger; det rummede to tusind bat.

**27** Han lavede ti vognstel i bronze; hvert stel var fire alen langt, fire alen bredt og tre alen højt. **28** Stellene var konstrueret således: Der var lister på dem, og lister mellem tværribberne; **29** på listerne mellem tværribberne var der løver, okser og keruber, ligeledes på tværribberne; over og under løverne og okserne var der spiraler i udhamret arbejde. **30** På hvert stel var der fire bronzehjul med bronzeaksler. Dets fire fødder havde skråstivere neden for bækkenet; skråstiverne var støbt fast. På hver side af dem var der spiraler. **31** Åbningen var i form af en krans, der ragede en alen op, den var cirkelrund med et fodstykke på halvanden alen; også på den var der relieffer. Listerne var firkantede, ikke runde. **32** Der var fire hjul under listerne, og hjullejerne sad på stellet. Hvert hjul var halvanden alen højt. **33** Hjulene var lavet som vognhjul; alle lejer, fælge, eger og nav var støbt. **34** Der gik fire skråstivere til de fire hjørner på hvert stel; skråstiverne gik i ét med stellet. **35** Oven på stellet var der et cirkelrundt fodstykke på en halv alen, og oven på stellet gik holderne og listerne i ét med det. **36** På siderne af holderne og listerne indgraverede han keruber, løver og palmetter i de bare felter med spiraler hele vejen rundt. **37** Således lavede han de ti stel, alle støbt på samme måde, i samme mål og form. **38** Og han lavede ti bronzebækkener; hvert bækken rummede fyrre bat og målte fire alen. Der var et bækken på hvert af de ti stel. **39** Han stillede stellene op, fem ved templets sydside og fem ved templets nordside. Havet stillede han ved templets sydside, i sydøst.

**40** Hiram lavede askespandene, skovlene og stænkeskålene. Dermed havde Hiram færdiggjort alt det arbejde, han skulle lave for kong Salomo til Herrens tempel: **41** to søjler, to vulster til søjlehovederne på toppen af søjlerne, de to fletninger til at dække de to vulster på søjlehovederne på toppen af søjlerne, **42** de fire hundrede granatæbler til de to fletninger, to rækker granatæbler i hver fletning til at dække de to vulster på søjlehovederne, som var oven på søjlerne; **43** de ti vognstel og de ti bækkener på stellene; **44** Havet og de tolv okser under Havet; **45** askespandene, skovlene, stænkeskålene og alle de redskaber, som Hiram lavede i poleret bronze for kong Salomo til Herrens tempel. **46** I Jordandalen, i den faste lerjord mellem Sukkot og Saretan, lod kongen dem støbe. **47** Salomo bragte alle tingene på plads; på grund af den meget store mængde blev vægten af bronzen ikke beregnet.

**48** Salomo lavede alle genstandene i Herrens tempel: guldalteret og guldbordet, som skuebrødene lå på, **49** lysestagerne, de fem til højre og de fem til venstre foran det inderste rum, i rent guld, blomsten, lamperne og tængerne af guld, **50** bægrene, knivene, stænkeskålene, skålene og fyrbækkenerne af rent guld, panelerne i dørene til inderrummet, det Allerhelligste, og i dørene til tempelhallen, af guld.

**51** Da alt det arbejde, kong Salomo udførte til Herrens tempel, var færdigt, bragte Salomo sin far Davids helliggaver, sølvet, guldet og karrene og lagde dem i skatkamrene i Herrens tempel.

### 1 Kong 8

#### Templets indvielse

**1** Derpå sammenkaldte kong Salomo Israels ældste og alle stammehøvdingene, overhovederne for israelitternes fædrenehuse, hos sig i Jerusalem for at føre Herrens pagts ark op fra Davidsbyen, det samme som Zion; **2** alle israelitiske mænd samledes hos kong Salomo ved festen i måneden etanim, den syvende måned; **3** alle Israels ældste kom. Præsterne løftede arken, **4** og de førte Herrens ark op sammen med Åbenbaringsteltet og alle de hellige genstande, som var i teltet; det var præsterne og levitterne, der førte dem op. **5** Foran arken gik kong Salomo og sammen med ham hele Israels menighed, som var mødt op hos ham; de ofrede så mange får og køer, at man ikke kunne tælle eller opregne dem. **6** Præsterne bragte Herrens pagts ark til dens plads i templets inderste rum, det Allerhelligste, under kerubernes vinger; **7** for keruberne havde vingerne bredt ud over arkens plads, sådan at keruberne dækkede arken og dens bærestænger ovenfra. **8** Bærestængerne var så lange, at deres ender kunne ses fra det Hellige foran det inderste rum, men de kunne ikke ses udefra. De er der den dag i dag. **9** Der var intet andet i arken end de to stentavler, som Moses havde lagt i den ved Horeb, dengang Herren sluttede pagt med israelitterne, efter at de var draget ud af Egypten. **10** Da præsterne gik ud af helligdommen, fyldte skyen Herrens tempel; **11** præsterne kunne ikke forrette tjenesten på grund af skyen, fordi Herrens herlighed fyldte Herrens tempel. **12** Da sagde Salomo:

> Herren har sagt, at han vil bo i mørket.  
>  **13** Nu har jeg bygget dig en bolig,  
> et sted, hvor du kan bo for evigt.

**14** Kongen vendte sig om og velsignede hele Israels forsamling, mens hele Israels forsamling stod op. **15** Han sagde: Lovet være Herren, Israels Gud, som nu har opfyldt, hvad han lovede min far David, da han sagde: **16** »Fra den dag jeg førte mit folk Israel ud af Egypten, udvalgte jeg ingen by i nogen af Israels stammer, hvor der skulle bygges et hus, mit navn kunne være i; men jeg udvalgte David til at herske over mit folk Israel.« **17** Min far David havde besluttet at bygge et hus for Herrens, Israels Guds, navn; **18** men Herren sagde til min far David: »Det er rigtigt af dig, at du har besluttet at bygge et hus for mit navn. **19** Dog er det ikke dig, der skal bygge huset; din søn, dit eget kød og blod, skal bygge huset for mit navn.« **20** Herren har holdt det løfte, han gav: Jeg har efterfulgt min far David, jeg sidder på Israels trone, som Herren lovede, og jeg har bygget huset for Herrens, Israels Guds, navn. **21** Dér har jeg sørget for en plads til arken, hvori den pagt er, som Herren sluttede med vore fædre, da han førte dem ud af Egypten.

**22** Salomo stillede sig foran Herrens alter over for hele Israels forsamling, bredte sine hænder ud mod himlen **23** og bad:

Herre, Israels Gud, der er ingen Gud som du oppe i himlen eller nede på jorden, en Gud, der bevarer pagten og troskaben mod dine tjenere, når de af hele deres hjerte vandrer for dit ansigt. **24** Du har holdt, hvad du lovede din tjener, min far David; hvad du lovede ham, har du opfyldt i dag. **25** Herre, Israels Gud, hold nu det løfte, du gav din tjener, min far David: »Der skal aldrig mangle en af din slægt til at sidde på Israels trone, hvis blot dine sønner vogter deres færd, så de vandrer for mit ansigt, sådan som du har vandret for mit ansigt.« **26** Israels Gud, lad nu dit løfte, som du gav din tjener, min far David, stå fast. **27** Bor Gud da på jorden? Nej, himlen og himlenes himmel kan ikke rumme dig; hvor meget mindre da dette hus, som jeg har bygget! **28** Vend dig til din tjeners bøn og bønfaldelse, Herre min Gud, og hør det råb og den bøn, din tjener beder for dit ansigt i dag. **29** Lad dine øjne være åbne for dette hus nat og dag, det sted, om hvilket du har sagt, at dér skal dit navn være, og hør den bøn, din tjener beder vendt mod dette sted. **30** Hør din tjeners og dit folk Israels bønfaldelse, når de beder vendt mod dette sted, hør den i himlen, hvor du bor, hør og tilgiv!

**31** Hvis nogen synder mod sin næste, og man afkræver ham en ed, og han kommer og aflægger ed foran dit alter i dette hus, **32** så hør i himlen, og grib ind; skift ret mellem dine tjenere, døm den skyldige, og lad hans gerning ramme ham selv, men frikend den uskyldige, så han får efter sin uskyld!

**33** Når dit folk Israel bliver slået af fjenden, fordi de har syndet mod dig, og de vender sig til dig og priser dit navn og beder og bønfalder dig i dette hus, **34** så hør i himlen, tilgiv dit folk Israels synd, og før dem tilbage til det land, du gav deres fædre!

**35** Når himlen lukkes, og der ikke kommer regn, fordi de har syndet imod dig, og de beder vendt mod dette sted og priser dit navn og vender om fra deres synd, fordi du har ydmyget dem, **36** så hør i himlen, tilgiv dine tjeneres og dit folk Israels synd, og vis dem den gode vej, de skal følge; giv regn over dit land, som du har givet dit folk i eje!

**37** Når der kommer hungersnød i landet, når der kommer pest, når der kommer kornbrand og rust, græshopper og andre gnavere, når deres fjender belejrer dem i byerne i landet – al slags plage, al slags sygdom – **38** så hør i himlen, hvor du bor, enhver bøn og bønfaldelse, som kommer fra et menneske i hele dit folk Israel, når nogen føler sig ramt i hjertet og udbreder sine hænder mod dette hus; **39** tilgiv, grib ind og gengæld enhver efter al hans færd – du kender jo hans hjerte, for du alene kender alle menneskers hjerte – **40** for at de må frygte dig, så længe de lever på den jord, du gav vores fædre.

**41** Også når de fremmede, som ikke hører til dit folk Israel, men kommer fra et fjernt land for dit navns skyld, **42** fordi de hører om dit store navn og din stærke hånd og løftede arm, kommer og beder vendt mod dette hus, **43** så hør i himlen, hvor du bor, og gør, hvad den fremmede råber til dig om, for at alle jordens folk skal kende dit navn i frygt for dig ligesom dit folk Israel og forstå, at dit navn er udråbt over dette hus, som jeg har bygget.

**44** Når dit folk rykker ud til kamp mod sine fjender, hvor du end sender dem hen, og de beder til Herren vendt mod den by, du har udvalgt, og mod det hus, jeg har bygget for dit navn, **45** så hør i himlen deres bøn og bønfaldelse, og skaf dem deres ret!

**46** Når de synder mod dig – for der er intet menneske, som ikke synder – og du bliver vred på dem og overgiver dem til fjenden, som fører dem i fangenskab til sit land, fjern eller nær, **47** og de lægger sig det på sinde i det land, hvor de er fanger, og omvender sig og bønfalder dig i deres fangevogteres land og siger: Vi har syndet, og vi har handlet slet og ugudeligt, **48** og de vender sig til dig af hele deres hjerte og af hele deres sjæl i deres fjenders land, hvor de er fanger, og beder til dig vendt mod deres land, som du gav deres fædre, mod den by, du har udvalgt, og mod det hus, jeg har bygget for dit navn, **49** så hør i himlen, hvor du bor, deres bøn og bønfaldelse, skaf dem deres ret, **50** og tilgiv dit folk deres synd mod dig og alle de overtrædelser, de begik mod dig, og lad dem finde barmhjertighed hos deres fangevogtere, så de forbarmer sig over dem; **51** for de er dit folk og din ejendom, som du førte ud af Egypten, af jern-smelteovnen.

**52** Lad dine øjne være åbne for din tjeners bønfaldelse og for dit folk Israels bønfaldelse, og hør dem, når de råber til dig. **53** For du har skilt dem ud fra alle jordens folk som din ejendom, sådan som du lovede ved din tjener Moses, da du førte vore fædre ud af Egypten, Gud Herre.

**54** Da Salomo var færdig med hele denne bøn og bønfaldelse til Herren, rejste han sig foran Herrens alter, hvor han havde ligget på knæ med hænderne bredt ud mod himlen, **55** og stående velsignede han hele Israels forsamling med høj røst: **56** Lovet være Herren, som gav sit folk Israel hvile, ganske som han lovede. Ikke ét af alle de gode ord, han talte ved sin tjener Moses, er faldet til jorden. **57** Herren vor Gud være med os, som han var med vores fædre; måtte han ikke svigte os og ikke forkaste os, **58** men vende vores hjerte til sig, så vi vandrer ad alle hans veje og holder hans befalinger, love og retsregler, som han gav vores fædre. **59** Gid disse mine ord, som jeg beder for Herrens ansigt, må komme til Herren vor Gud dag og nat, så han skaffer sin tjener og sit folk Israel ret dag efter dag, **60** for at alle jordens folk kan vide, at Herren og ingen anden er Gud. **61** I skal være helhjertet med Herren vor Gud, så I følger hans love og holder hans befalinger, som I gør i dag.

**62** Kongen og hele Israel med ham bragte slagtoffer for Herrens ansigt. **63** Det måltidsoffer, som Salomo bragte Herren, var toogtyve tusind okser og hundrede og tyve tusind får. Sådan indviede kongen og alle israelitterne Herrens tempel. **64** Den dag helligede kongen forgårdens midterste del foran Herrens tempel, for dér bragte han brændoffer og afgrødeoffer og måltidsofrenes fedtstykker, fordi bronzealteret, som stod foran Herren, var for lille til at rumme brændofferet og afgrødeofferet og måltidsofrenes fedtstykker.

**65** Salomo og hele Israel med ham, en stor forsamling lige fra Lebo-Hamat til Egyptens bæk, fejrede den gang festen for Herren vor Guds ansigt i syv dage og syv dage, fjorten dage. **66** Den ottende dag lod han folket gå. De priste kongen og drog hjem, glade og ved godt mod på grund af alt det gode, som Herren havde gjort mod sin tjener David og sit folk Israel.

### 1 Kong 9

#### Davidsdynastiets skæbne

**1** Da Salomo var færdig med at bygge Herrens tempel og kongens palads og alt, hvad han ønskede at udføre, **2** viste Herren sig for anden gang for ham, sådan som han havde vist sig for ham i Gibeon. **3** Herren sagde til ham: »Jeg har hørt din bøn og bønfaldelse for mit ansigt, og jeg har helliget dette hus, som du har bygget, til at sætte mit navn på for evigt; mine øjne og mit hjerte skal altid være dér. **4** Hvis du vandrer for mit ansigt med oprigtigt hjerte og i retskaffenhed, sådan som din far David gjorde, og gør, ganske som jeg har befalet dig, og holder mine love og retsregler, **5** så vil jeg lade din kongetrone i Israel bestå til evig tid, sådan som jeg lovede din far David: ›Der skal aldrig mangle en af din slægt på Israels trone.‹ **6** Men hvis I og jeres sønner efter jer vender jer fra mig og ikke holder mine befalinger og love, som jeg har lagt frem for jer, men går hen og dyrker andre guder og tilbeder dem, **7** så vil jeg udrydde Israel fra den jord, jeg har givet dem, og jeg vil forkaste det hus, jeg har helliget til mit navn, så Israel bliver til spot og spe blandt alle folk. **8** Dette hus skal lægges i ruiner, og alle, der kommer forbi, skal gyse og pifte hånligt. Og spørger de: Hvorfor har Herren handlet sådan mod dette land og dette hus? **9** lyder svaret: Fordi de svigtede Herren deres Gud, som førte deres fædre ud af Egypten; de holdt sig til andre guder, tilbad dem og dyrkede dem. Derfor har Herren bragt hele denne ulykke over dem.«

#### Betalingen til den fønikiske konge

**10** Da de tyve år var gået, som det havde taget Salomo at bygge de to huse, Herrens tempel og kongens palads **11** – Tyrus’ konge Hiram havde forsynet Salomo med cedertræ og enebærtræ og med guld, så meget han ville have – overdrog kong Salomo tyve byer i Galil-landet til Hiram. **12** Hiram kom fra Tyrus for at se de byer, Salomo havde givet ham; men han var ikke tilfreds med dem, **13** så han sagde: »Hvad er det for nogle byer, du har givet mig, broder?« Han kaldte dem Kabul-landet, og det hedder de den dag i dag. **14** Hiram havde sendt kongen hundrede og tyve talenter guld.

#### Enkeltheder fra Salomos regering

**15** På følgende måde forholdt det sig med det hoveri, som kong Salomo udskrev til bygning af Herrens tempel, sit palads, Millo, Jerusalems bymur, samt Hasor, Megiddo og Gezer **16** – egypterkongen Farao var nemlig draget op og havde indtaget Gezer og brændt den ned, og kana’anæerne, som boede i byen, havde han dræbt; derpå havde han givet den som medgift til sin datter, Salomos hustru, **17** og Salomo havde så genopbygget Gezer – Nedre Bet-Horon, **18** Ba’alat og Tamar i ørkenen i landet, **19** alle de forrådsbyer, Salomo havde, byerne til hans vogne og heste, og til det, Salomo ønskede at bygge i Jerusalem, i Libanon og i hele sit rige. **20** Alle dem, der var tilbage af amoritterne, hittitterne, perizzitterne, hivvitterne og jebusitterne, dem der ikke hørte til israelitterne, **21** efterkommerne af dem, der var tilbage i landet, som israelitterne ikke havde kunnet udrydde, dem udskrev Salomo til hoveriarbejdere, hvad de er den dag i dag. **22** Men Salomo gjorde ikke nogen af israelitterne til træl, for de var krigere og hoffolk, befalingsmænd, vognkæmpere og vognkommandanter. **23** Antallet af Salomos arbejdsledere var 550; de havde opsyn med arbejderne.

**24** Så snart Faraos datter var flyttet op fra Davidsbyen til sit palads, som han havde bygget til hende, udbyggede han Millo.

**25** Salomo bragte tre gange om året brændofre og måltidsofre på det alter, han havde bygget for Herren, og han bragte røgelsesofre for Herrens ansigt. Han gjorde templet færdigt.

**26** Kong Salomo byggede skibe i Esjongeber, der ligger ved Elat i Edom ved Sivhavets kyst. **27** Hiram sendte sine folk, søkyndige folk, på skibene sammen med Salomos folk. **28** De kom til Ofir og hentede guld, 420 talenter, og bragte det til kong Salomo.

### 1 Kong 10

#### Dronningen af Saba

**1** Da dronningen af Saba hørte, hvad Salomo havde gjort til Herrens ære, kom hun for at prøve ham med gåder. **2** Hun kom til Jerusalem med et meget stort følge, kameler, der bar balsamstoffer, guld i store mængder og ædelsten. Hun kom til Salomo og talte med ham om alt, hvad der lå hende på sinde. **3** Salomo svarede på alle hendes spørgsmål, der var intet skjult for kongen, han kunne svare hende på alt. **4** Da dronningen af Saba så al Salomos visdom, paladset, han havde bygget, **5** maden på hans bord, hvordan hans hoffolk var bænket og hans tjenere vartede op og var klædt, hans mundskænke og hans brændoffer, som han bragte i Herrens tempel, tabte hun vejret **6** og sagde til kongen: »Det rygte, jeg hørte i mit land om dine ord og din visdom, talte sandt. **7** Jeg troede ikke, hvad der blev sagt, førend jeg kom og så det med egne øjne; og man har endda ikke fortalt mig halvdelen! Din visdom og velstand overgår det rygte, jeg hørte. **8** Lykkelige er dine hustruer, lykkelige dine hoffolk, som altid er til tjeneste for dig, og som hører din visdom. **9** Herren din Gud være lovet, fordi han fandt behag i dig, så han satte dig på Israels trone. Fordi Herren elsker Israel for evigt, har han gjort dig til konge til at øve ret og retfærdighed.« **10** Og hun gav kongen 120 talenter guld, balsamstoffer i store mængder og ædelsten; der er ikke siden kommet så meget balsam som det, dronningen af Saba gav kong Salomo.

**11** Men også Hirams skibe, som fragtede guld fra Ofir, bragte store mængder almug-træ og ædelsten. **12** Kongen lod almug-træet forfærdige til rækværk i Herrens tempel og i kongens palads og til citere og harper til sangerne; så meget almug-træ er der ikke kommet siden, ja, det er ikke set til den dag i dag.

**13** Kong Salomo gav dronningen af Saba alt, hvad hun havde lyst til og bad om, ud over det, han efter kong Salomos skik gav hende. Så tog hun af sted igen og vendte tilbage til sit land sammen med sine hoffolk.

#### Salomos rigdom

**14** Vægten af det guld, som på et år blev indført til Salomo, var 666 talenter. **15** Dertil kom told fra dem, der drev transithandel, og afgifter fra købmændene, alle Arabiens konger og rigets statholdere. **16** Kong Salomo lod fremstille to hundrede langskjolde af drevet guld, til hvert skjold medgik seks hundrede sekel; **17** tre hundrede rundskjolde af drevet guld, til hvert skjold medgik tre miner guld. Dem anbragte kongen i Libanonskovhuset. **18** Endvidere lod kongen fremstille en stor elfenbenstrone og beklædte den med gedigent guld. **19** Tronen havde seks trin, ryglænet var foroven rundet bagud, på begge sider af sædet var der armlæn, og ved hvert armlæn stod en løve. **20** På de seks trin stod der tolv løver, seks på hver side. Magen til fandtes ikke i noget kongerige. **21** Alle kong Salomos drikkekar var af guld, og alle genstande i Libanonskovhuset var af rent guld; sølv regnedes overhovedet ikke for noget på Salomos tid. **22** Kongen havde nemlig Tarshish-skibe i søen sammen med Hirams skibe; en gang hvert tredje år kom Tarshish-skibene lastet med guld, sølv, elfenben, aber og bavianer. **23** Ja, kong Salomo overgik alle jordens konger i rigdom og i visdom. **24** Fra hele verden søgte man til Salomo for at høre hans visdom, som Gud havde givet ham i hjertet. **25** Enhver bragte sin gave, genstande af sølv og af guld, klæder, våben, balsamstoffer, heste og muldyr. Det gentog sig år efter år.

**26** Salomo samlede en styrke af vogne og ryttere; han havde fjorten hundrede vogne og tolv tusind ryttere, og han stationerede dem i vognbyer og i Jerusalem hos kongen selv. **27** Kongen gjorde sølv lige så almindeligt i Jerusalem som sten, og cedertræ lige så almindeligt som morbærfigentræ, der vokser i lavlandet. **28** Salomos heste blev indført fra Musri og Kue; kongens handelsfolk købte dem fra Kue. **29** En vogn udførtes fra Egypten for seks hundrede sekel sølv og en hest for hundrede og halvtreds, og handelsfolkene videresolgte dem til hittitternes og Arams konger.

### 1 Kong 11

#### Salomos hustruer og hans afgudsdyrkelse

**1** Kong Salomo elskede mange udenlandske kvinder foruden Faraos datter, moabitiske, ammonitiske, edomitiske, sidoniske og hittitiske; **2** om de folk havde Herren sagt til israelitterne: »I må ikke indlade jer med dem, og de må ikke indlade sig med jer, for så vender de jeres hjerte til deres guder.« Dem elskede Salomo, og han holdt fast ved dem. **3** Han havde syv hundrede hustruer med fyrstelig rang og tre hundrede medhustruer, og hans hustruer bragte hans hjerte på afveje. **4** Da Salomo blev gammel, havde hans hustruer vendt hans hjerte til andre guder, så han ikke var helhjertet med Herren sin Gud, som hans far David havde været. **5** Salomo fulgte Astarte, sidoniernes gud, og Milkom, ammonitternes ækle gud. **6** Salomo gjorde, hvad der var ondt i Herrens øjne, og han var ikke fuldt og helt med Herren, som hans far David havde været. **7** Dengang byggede Salomo på bjerget øst for Jerusalem en offerhøj for Kemosh, Moabs ækle gud, og for Milkom, ammonitternes ækle gud, **8** og sådan gjorde han for alle sine udenlandske hustruer, og de tændte offerild og bragte slagtofre til deres guder.

**9** Men Herren blev vred på Salomo, fordi han havde vendt sit hjerte fra Herren, Israels Gud, som to gange havde vist sig for ham **10** og givet ham befaling om ikke at følge andre guder; men han havde ikke holdt, hvad Herren havde befalet. **11** Og Herren sagde til Salomo: »Fordi du bærer dig sådan ad og ikke holder min pagt og mine love, som jeg har pålagt dig, vil jeg rive kongeriget fra dig og give det til en, der er i din tjeneste. **12** For din far Davids skyld gør jeg det dog ikke, så længe du lever, men jeg vil rive det fra din søn. **13** Jeg vil heller ikke rive hele riget fra dig; for min tjener Davids skyld og for Jerusalems skyld, den by jeg har udvalgt, vil jeg give din søn én stamme.«

#### Salomos fjender

**14** Herren lod en modstander af Salomo fremstå; det var edomitten Hadad af kongeslægten i Edom. **15** Dengang David havde slået Edom, og hærføreren Joab drog op for at begrave de faldne, havde Joab slået alle mænd i Edom ihjel. **16** Joab og hele Israel var blevet der i seks måneder, indtil de fik udryddet alle mænd i Edom. **17** Men Hadad var flygtet til Egypten sammen med nogle edomitiske mænd af hans fars folk; Hadad var dengang ganske ung. **18** De brød op fra Midjan og kom til Paran, tog nogle mænd med sig fra Paran og kom til Egypten til Farao, Egyptens konge. Han gav ham et hus, sørgede for hans underhold og gav ham et stykke jord. **19** Hadad vandt Faraos velvilje i en sådan grad, at Farao gav ham sin svigerinde, en søster til dronning Takpenes, til hustru. **20** Takpenes’ søster fødte ham sønnen Genubat. Takpenes opfostrede ham i Faraos palads, og Genubat boede i Faraos palads sammen med Faraos sønner. **21** Da Hadad i Egypten hørte, at David havde lagt sig til hvile hos sine fædre, og at hærføreren Joab var død, sagde han til Farao: »Lad mig rejse hjem til mit land.« **22** Farao sagde til ham: »Mangler du noget hos mig, siden du gerne vil hjem?« Men han svarede ham: »Nej, men lad mig rejse alligevel.«

**23** Gud lod en modstander af Salomo fremstå; det var Rezon, Eljadas søn, som var flygtet fra sin herre, Sobas konge Hadad’ezer. **24** Dengang David slog dem, havde han samlet nogle mænd om sig og var blevet anfører for en strejfskare; de var draget til Damaskus, havde bosat sig der og gjort sig til herskere i Damaskus. **25** Han blev Israels modstander, så længe Salomo levede, og det kom oven i den ulykke, som Hadad forvoldte. Han regerede over Aram, og han afskyede Israel.

#### Jeroboams oprør

**26** Jeroboam var søn af Nebat, en efraimit fra Sereda; hans mor hed Serua og var enke. Han var i Salomos tjeneste, men gjorde oprør mod kongen.

**27** Sådan gik det til, at han gjorde oprør mod kongen. Salomo byggede Millo og lukkede bruddet i muren i sin far Davids by. **28** Nu var Jeroboam en dygtig mand. Da Salomo så, hvordan den unge mand arbejdede, satte han ham over bærerne fra Josefs hus. **29** Engang da Jeroboam drog fra Jerusalem, mødte han på vejen profeten Akija fra Shilo; han var klædt i en ny kappe, og de var alene derude. **30** Da greb Akija fat i den nye kappe, han havde på, rev den i tolv stykker **31** og sagde til Jeroboam: »Tag ti stykker, for dette siger Herren, Israels Gud: Jeg river kongeriget fra Salomo og giver dig de ti stammer; **32** den ene stamme skal han beholde for min tjener Davids skyld og for Jerusalems skyld, den by jeg har udvalgt blandt alle Israels stammer. **33** Sådan vil jeg gøre, fordi de svigtede mig og tilbad Astarte, sidoniernes gud, Kemosh, Moabs gud, og Milkom, ammonitternes gud, og fordi de ikke vandrede ad mine veje og ikke gjorde, hvad der var ret i mine øjne, og ikke holdt mine love og retsregler, som hans far David gjorde. **34** Men jeg vil ikke tage hele kongedømmet fra ham; jeg vil lade ham være fyrste, så længe han lever, for min tjener Davids skyld, ham som jeg udvalgte, fordi han holdt mine befalinger og love. **35** Men jeg vil tage kongeriget fra hans søn og give det til dig, de ti stammer. **36** Jeg vil give hans søn én stamme, for at min tjener David altid skal have en lampe for mit ansigt i Jerusalem, den by jeg har udvalgt til at sætte mit navn på. **37** Dig udtager jeg; du skal herske over alt, hvad du har lyst til, og du skal være konge over Israel. **38** Hvis du adlyder alt, hvad jeg befaler dig, og vandrer ad mine veje og gør, hvad der er ret i mine øjne, og holder mine love og befalinger, sådan som min tjener David gjorde, så vil jeg være med dig, og jeg vil bygge dig et hus, der står fast, som det jeg byggede for David, og jeg vil give dig Israel. **39** Men Davids slægt vil jeg ydmyge på grund af dette, dog ikke for evigt.«

**40** Salomo søgte en lejlighed til at slå Jeroboam ihjel, men Jeroboam flygtede til Egypten, til Egyptens konge Shishak, og han blev i Egypten til Salomos død.

#### Salomos død

**41** Hvad der ellers er at fortælle om Salomo, alt hvad han gjorde, og hans visdom, står jo i Salomos Krønike. **42** Salomo regerede fyrre år i Jerusalem over hele Israel. **43** Salomo lagde sig til hvile hos sine fædre og blev begravet i sin far Davids by, og hans søn Rehabeam blev konge efter ham.

### 1 Kong 12

#### Rigets deling

**1** Rehabeam drog til Sikem, for hele Israel kom til Sikem for at gøre ham til konge. **2** Det hørte Jeroboam, Nebats søn; han var endnu i Egypten, hvortil han var flygtet for kong Salomo, men nu vendte han hjem fra Egypten. **3** Der blev sendt bud efter ham, og da Jeroboam og hele Israels forsamling var kommet til stede, sagde de til Rehabeam: **4** »Din far lagde et tungt åg på os; hvis du letter det trællearbejde og det tunge åg, som din far lagde på os, vil vi tjene dig.« **5** Men han svarede dem: »Gå bort, vent tre dage, og kom så tilbage til mig!« Og så gik folk bort.

**6** Kong Rehabeam rådførte sig nu med de gamle, som havde stået i hans far Salomos tjeneste, mens han levede; han spurgte: »Hvad råder I til at svare dette folk?« **7** De svarede: »Hvis du i dag vil tjene dette folk, skal du svare dem med venlige ord; så vil de altid tjene dig.« **8** Men han forkastede det råd, de gamle gav ham, og rådførte sig med de unge, som var vokset op sammen med ham, og som stod i hans tjeneste. **9** Han spurgte dem: »Hvad råder I til at svare dette folk, som har sagt til mig: Let det åg, som din far lagde på os?« **10** De unge, som var vokset op sammen med ham, svarede: »Sådan skal du sige til dette folk, som sagde til dig, at din far havde lagt et tungt åg på dem, og at du skulle lette det; sådan skal du svare dem: Det mindste på mig er tykkere end min fars lænder! **11** Har min far læsset et tungt åg på jer, vil jeg gøre det tungere; har min far tugtet jer med svøber, vil jeg tugte jer med skorpioner!«

**12** Den tredje dag kom Jeroboam med alle folkene til Rehabeam, som kongen havde befalet, da han sagde: »Kom tilbage til mig om tre dage.« **13** Kongen svarede folket hårdt; han forkastede det råd, de gamle havde givet, **14** og sagde til dem efter de unges råd: »Har min far lagt et tungt åg på jer, vil jeg gøre det tungere; har min far tugtet jer med svøber, vil jeg tugte jer med skorpioner!« **15** Kongen ville ikke lytte til folket, for Herren havde vendt tingene sådan, for at Herren kunne opfylde det, han havde talt til Jeroboam, Nebats søn, ved Akija fra Shilo. **16** Da hele Israel så, at kongen ikke ville høre på dem, svarede folket kongen:

> »Vi har ingen del i David,  
> ingen lod i Isajs søn.  
> Gå nu hver til sit, israelitter!  
> Se til dit eget hus, David!«

Så gik israelitterne hver til sit. **17** Men de israelitter, som boede i Judas byer, var Rehabeam konge over. **18** Kong Rehabeam sendte så Adoniram, som stod for hoveriet; men hele Israel stenede ham til døde. Kong Rehabeam skyndte sig op i sin vogn og flygtede til Jerusalem.

**19** Sådan gjorde Israel oprør mod Davids hus, og sådan er det den dag i dag.

#### Jeroboam bliver konge i Israel

**20** Da alle israelitterne hørte, at Jeroboam var vendt hjem, sendte de bud efter ham til folkeforsamlingen og gjorde ham til konge over hele Israel. Kun Judas stamme holdt fast ved Davids hus.

**21** Da Rehabeam kom til Jerusalem, kaldte han hele Judas hus og Benjamins stamme sammen, hundrede og firs tusind udvalgte krigere, til krig mod israelitterne for at genvinde kongedømmet for Salomos søn Rehabeam. **22** Da kom Guds ord til gudsmanden Shemaja: **23** »Sig til Salomos søn Rehabeam, Judas konge, og til hele Judas og Benjamins hus og resten af folket: **24** Dette siger Herren: I må ikke rykke ud til krig mod jeres brødre, israelitterne. I skal alle sammen vende hjem, for det, der er sket, er kommet fra mig.« De adlød Herrens ord, og på hans befaling vendte de hjem.

**25** Jeroboam befæstede Sikem i Efraims bjergland og bosatte sig dér. Senere forlod han den og byggede Penuel.

#### Jeroboams guldkalve

**26** Jeroboam tænkte: »Nu vender kongemagten nok tilbage til Davids hus. **27** Hvis folket her drager op for at bringe ofre i Herrens tempel i Jerusalem, vil deres hjerter vende sig til deres herre Rehabeam, Judas konge, og så vil de dræbe mig og vende tilbage til Judas konge, Rehabeam.« **28** Kongen holdt derfor råd og lod fremstille to tyrekalve af guld. Derpå sagde han: »Nu har I længe nok draget op til Jerusalem! Her er din Gud, Israel, som førte dig op fra Egypten!« **29** Han stillede den ene i Betel; den anden anbragte han i Dan. **30** – Dette blev til synd! – Og folket gik foran den anden til Dan.

**31** Han byggede offerhøjstempler, og af folket selv udpegede han præster, som ikke var levitter. **32** Jeroboam fejrede festen på den femtende dag i den ottende måned ligesom festen i Juda. Han steg op på det alter, han havde lavet i Betel, for at bringe slagtofre til de tyrekalve, han havde lavet. De offerhøjspræster, han havde udpeget, indsatte han i Betel. **33** Han steg op på det alter, han havde lavet i Betel, på den femtende dag i den ottende måned, en dag han selv havde fundet på; han fejrede festen for israelitterne, og han steg op på alteret for at tænde offerild.

### 1 Kong 13

#### Gudsmanden fra Juda og profeten fra Betel

**1** Nu kom der på Herrens befaling en gudsmand fra Juda til Betel, mens Jeroboam stod på alteret for at tænde offerild. **2** På Herrens befaling råbte han mod alteret: »Alter, alter! Dette siger Herren: I Davids hus skal der fødes en søn ved navn Josija. På dig skal han slagte de offerhøjspræster, som tænder offerild på dig, og han skal brænde menneskeknogler på dig.« **3** Samtidig gav han et varsel, idet han sagde: »Dette er varslet om, at Herren har talt: Alteret skal revne, og fedtasken på det skal sive ud.« **4** Da kongen hørte de ord, som gudsmanden råbte mod alteret i Betel, rakte Jeroboam sin hånd ud oppe fra alteret og sagde: »Grib ham!« Men hånden, som han rakte ud mod ham, visnede, så han ikke kunne trække den til sig igen. **5** Alteret revnede, og fedtasken sivede ud fra alteret, efter det varsel, gudsmanden havde givet på Herrens befaling. **6** Da sagde kongen til gudsmanden: »Formild dog Herren din Gud, og gå i forbøn for mig, så jeg kan trække min hånd til mig!« Så formildede gudsmanden Herren, så kongen kunne trække sin hånd til sig; den var igen som før. **7** Kongen sagde så til gudsmanden: »Kom med hjem, og styrk dig lidt, så vil jeg give dig en gave.« **8** Men gudsmanden svarede kongen: »Om du så giver mig halvdelen af dit hus, vil jeg ikke gå med dig, og jeg vil hverken spise eller drikke her på stedet, **9** for sådan lød Herrens befaling: Du må hverken spise eller drikke, og du må ikke vende tilbage ad den vej, du kom.« **10** Han gik en anden vej og vendte ikke tilbage ad den vej, han var kommet til Betel.

**11** Nu boede der en gammel profet i Betel, og hans sønner kom og fortalte ham alt det, gudsmanden havde gjort den dag i Betel, og de fortalte deres far de ord, han havde talt til kongen. **12** Deres far spurgte dem, hvilken vej han var gået, og hans sønner viste ham den vej, gudsmanden fra Juda var gået. **13** Så sagde han til sine sønner: »Sadl mit æsel!« Da de havde gjort det, satte han sig op på det **14** og red efter gudsmanden. Han fandt ham, siddende under et egetræ, og spurgte ham: »Er du den gudsmand, der kom fra Juda?« og da han svarede ja, **15** sagde han til ham: »Kom med mig hjem og spis!« **16** Men han svarede: »Jeg kan ikke vende om og gå med dig, og her på stedet kan jeg hverken spise eller drikke sammen med dig. **17** For Herrens befaling lød: Du må hverken spise eller drikke dér, og du må ikke vende tilbage ad den vej, du kom.« **18** Men han sagde til ham: »Også jeg er en profet ligesom du, og en engel sagde på Herrens befaling til mig: Få ham med tilbage til dit hus, så han kan spise og drikke.« Sådan løj han for ham! **19** Han vendte så tilbage sammen med ham og spiste og drak i hans hus. **20** Men mens de sad ved bordet, kom Herrens ord til profeten, som havde fået ham med tilbage, **21** og han råbte til gudsmanden fra Juda: »Dette siger Herren: Fordi du trodsede Herrens ord og ikke adlød den befaling, som Herren din Gud gav dig, **22** men vendte tilbage og nu sidder og spiser og drikker på det sted, hvor han sagde, du hverken måtte spise eller drikke, skal dit lig ikke komme i dine fædres grav.« **23** Da han havde spist og drukket, sadlede den gamle profet æslet til profeten, som han havde fået med tilbage. **24** Han drog så af sted, men på vejen mødte han en løve, som dræbte ham. Hans lig lå slængt hen på vejen; æslet og løven stod på hver sin side af liget. **25** Nogle forbipasserende mænd så liget ligge slængt hen på vejen og løven stå ved siden af liget. De kom til byen, hvor den gamle profet boede, og fortalte om det. **26** Da profeten, som havde fået ham med tilbage, hørte det, sagde han: »Det er den gudsmand, som trodsede Herrens befaling. Herren har givet ham i løvens vold, og den har revet ham ihjel efter det ord, Herren havde talt til ham.« **27** Så sagde han til sine sønner: »Sadl mit æsel!« Da de havde gjort det, **28** red han af sted og fandt liget slængt hen på vejen, og æslet og løven ved siden af liget. Løven havde ikke ædt liget og ikke revet æslet ihjel. **29** Profeten løftede gudsmandens lig op, lagde det på æslet og bragte det tilbage, og han kom til sin by for at holde ligklage og begrave ham. **30** Han lagde liget i sin egen grav, og de holdt ligklage over ham: »Ak og ve, min broder!« **31** Da han havde begravet ham, sagde han til sine sønner: »Når jeg dør, skal I begrave mig i den grav, hvor gudsmanden er begravet; ved hans ben skal I lægge mine ben. **32** For det ord, han på Herrens befaling råbte mod alteret i Betel og mod alle offerhøjstemplerne i Samarias byer, skal blive til virkelighed.«

**33** Heller ikke efter denne begivenhed vendte Jeroboam om fra sin onde vej. Han fortsatte med at udpege offerhøjspræster af folket selv; alle, der ønskede det, indsatte han til offerhøjspræster. **34** Det blev til synd for Jeroboams hus, så det måtte tilintetgøres og udslettes fra jordens overflade.

### 1 Kong 14

#### Dommen over Jeroboams hus

**1** På den tid blev Jeroboams søn Abija syg. **2** Da sagde Jeroboam til sin hustru: »Skynd dig at forklæde dig, så ingen kan vide, at du er Jeroboams hustru, og gå så til Shilo. Der bor nemlig profeten Akija; det var ham, der tilsagde mig, at jeg skulle være konge over dette folk. **3** Tag ti brød og nogle kager og en krukke honning med dig, og gå hen til ham. Han vil fortælle dig, hvordan det skal gå med drengen.« **4** Det gjorde Jeroboams hustru. Hun tog af sted til Shilo og kom til Akijas hus. Akija kunne ikke se, fordi han havde stær på grund af alderdom. **5** Men Herren havde sagt til Akija: »Jeroboams hustru er på vej for at søge råd hos dig om sin søn, fordi han er syg. Sådan og sådan skal du sige til hende. Når hun kommer, har hun gjort sig ukendelig.«

**6** Da Akija hørte lyden af hendes skridt i døren, sagde han: »Kom ind, Jeroboams hustru! Hvorfor har du gjort dig ukendelig, når det er til dig, jeg har fået et hårdt budskab? **7** Gå og sig til Jeroboam: Dette siger Herren, Israels Gud: Jeg ophøjede dig fra folket og gjorde dig til fyrste over mit folk Israel; **8** jeg rev kongedømmet fra Davids hus og gav det til dig. Men du har ikke været som min tjener David, som holdt mine befalinger og fulgte mig af hele sit hjerte, så han kun gjorde, hvad der var ret i mine øjne. **9** Du har handlet værre end alle, der var før dig; du gik hen og lavede dig andre guder og støbte gudebilleder, så du krænkede mig, og du vendte mig ryggen. **10** Derfor vil jeg nu bringe ulykke over Jeroboams hus: Jeg udrydder alle mænd af Jeroboams slægt i Israel, rub og stub, og jeg vil muge ud efter Jeroboams hus, som man muger møg ud, til der ikke er mere. **11** Den af Jeroboams slægt, som dør i byen, skal hundene æde, og den, som dør på marken, skal himlens fugle æde. Herren har talt! **12** Gå nu hjem! Når du sætter din fod i byen, skal drengen dø! **13** Hele Israel skal holde ligklage over ham og begrave ham, ja, han er den eneste af Jeroboams slægt, der skal komme i en grav, for hos ham alene i Jeroboams slægt har Herren, Israels Gud, fundet noget godt. **14** Men Herren vil lade en konge fremstå over Israel, som skal udrydde Jeroboams hus nu i dag, ja fra nu af! **15** Og Herren skal slå Israel, så det svajer som et siv i vandet, og han vil rykke Israel op af denne gode jord, som han gav deres fædre, og han vil sprede dem på den anden side af Eufratfloden, fordi de lavede deres Ashera-pæle og krænkede Herren. **16** Han vil prisgive Israel på grund af de synder, Jeroboam selv begik, og som han forledte Israel til.«

**17** Så begav Jeroboams hustru sig af sted og kom til Tirsa. Da hun trådte over husets tærskel, var drengen død. **18** Hele Israel begravede ham og holdt ligklage over ham efter det ord, Herren havde talt ved sin tjener, profeten Akija.

#### Jeroboams død

**19** Hvad der ellers er at fortælle om Jeroboam, hvordan han førte krig, og hvordan han regerede, står i Israels Kongers Krønike. **20** Jeroboam regerede toogtyve år, så lagde han sig til hvile hos sine fædre, og hans søn Nadab blev konge efter ham.

#### Rehabeam af Juda

**21** Salomos søn Rehabeam blev konge i Juda. Rehabeam var enogfyrre år, da han blev konge, og han regerede sytten år i Jerusalem, den by Herren havde udvalgt af alle Israels stammer til at sætte sit navn på. Hans mor hed Na’ama og var fra Ammon.

**22** Judæerne gjorde, hvad der var ondt i Herrens øjne, og med de synder, de begik, gjorde de ham mere vred, end deres fædre havde gjort. **23** Også de byggede offerhøje og lavede stenstøtter og Ashera-pæle på alle høje bakker og under alle grønne træer; **24** der var endog mandlige helligskøger i landet. De fulgte alle de afskyelige skikke hos de folkeslag, som Herren havde drevet bort foran israelitterne.

**25** I kong Rehabeams femte regeringsår drog egypterkongen Shishak op mod Jerusalem. **26** Han tog skattene fra Herrens tempel og fra kongens palads, ja, han tog alt. Han tog alle guldskjoldene, som Salomo havde lavet, **27** og kong Rehabeam lavede bronzeskjolde til erstatning for dem. Dem gav han i forvaring hos befalingsmændene over livvagten, som vogtede indgangen til kongens palads. **28** Hver gang kongen gik ind i Herrens tempel, bar livvagten dem, og bagefter bragte de dem tilbage til livvagtens våbenkammer.

**29** Hvad der ellers er at fortælle om Rehabeam, alt hvad han gjorde, står jo i Judas Kongers Krønike. **30** Der var hele tiden krig mellem Rehabeam og Jeroboam. **31** Rehabeam lagde sig til hvile hos sine fædre og blev begravet hos sine fædre i Davidsbyen. Hans mor hed Na’ama og var fra Ammon. Hans søn Abija blev konge efter ham.

### 1 Kong 15

#### Abija af Juda

**1** I Nebats søn kong Jeroboams attende regeringsår blev Abija konge over Juda. **2** Han regerede tre år i Jerusalem. Hans mor hed Ma’aka og var datter af Absalom. **3** Han fulgte alle de synder, som hans far havde begået før ham, og han var ikke helhjertet med Herren sin Gud, som hans fader David havde været. **4** Dog for Davids skyld gav Herren hans Gud ham en lampe i Jerusalem og indsatte hans søn efter ham og lod Jerusalem bestå, **5** fordi David havde gjort, hvad der var ret i Herrens øjne, og hele sit liv ikke var veget fra noget af det, han havde befalet ham – bortset fra det, der skete med hittitten Urias.

**6** Der var krig mellem Rehabeam og Jeroboam, så længe han levede.

**7** Hvad der ellers er at fortælle om Abija, alt hvad han gjorde, står jo i Judas Kongers Krønike. Der var krig mellem Abija og Jeroboam. **8** Abija lagde sig til hvile hos sine fædre, og man begravede ham i Davidsbyen, og hans søn Asa blev konge efter ham.

#### Asa af Juda

**9** I Israels konge Jeroboams tyvende regeringsår blev Asa konge over Juda. **10** Han regerede enogfyrre år i Jerusalem. Hans mor hed Ma’aka og var datter af Absalom. **11** Asa gjorde, hvad der var ret i Herrens øjne, ligesom sin fader David. **12** Han forviste de mandlige helligskøger fra landet og fjernede alle de møgguder, som hans forfædre havde lavet. **13** Han fjernede også sin mor Ma’aka som kongemoder, fordi hun havde ladet fremstille en rædselsstøtte til Ashera. Asa huggede støtten om og brændte den i Kedrondalen. **14** Offerhøjene forsvandt ikke, men Asa var alligevel helhjertet med Herren, så længe han levede. **15** Han bragte både sin fars og sine egne helliggaver til Herrens tempel, både sølvet og guldet og karrene.

**16** Der var krig mellem Asa og Israels konge Basha, så længe de levede. **17** Israels konge Basha drog op mod Juda, og han befæstede Rama for at spærre vejen til og fra Judas konge Asa. **18** Men Asa tog alt det sølv og guld, som var tilbage i skatkamrene i Herrens tempel og i kongens palads, og overgav det til sine folk. Så sendte kong Asa det til Arams konge Ben-Hadad, Tabrimmons søn, Hezjons sønnesøn, som regerede i Damaskus, med den besked: **19** »Der er en pagt mellem dig og mig, mellem din far og min far. Jeg sender dig her en gave af sølv og guld; bryd nu din pagt med Israels konge Basha, så han drager bort fra mig!« **20** Ben-Hadad bønhørte kong Asa og sendte sine hærførere mod Israels byer; han indtog Ijjon, Dan og Abel-Bet-Ma’aka, desuden Kinneret og hele Naftalis land. **21** Da Basha hørte det, holdt han op med at befæste Rama og vendte tilbage til Tirsa. **22** Kong Asa indkaldte alle judæerne uden undtagelse, og de tog de sten og det tømmer, som Basha havde befæstet Rama med, og med det befæstede kong Asa Geba i Benjamin og Mispa.

**23** Hvad der ellers er at fortælle om Asa, hans heltegerninger, alt hvad han gjorde, og de byer, han befæstede, står jo i Judas Kongers Krønike. I øvrigt led han af en sygdom i fødderne, da han blev gammel. **24** Asa lagde sig til hvile hos sine fædre og blev begravet hos sine fædre i sin fader Davids by, og hans søn Joshafat blev konge efter ham.

#### Nadab af Israel

**25** Jeroboams søn Nadab blev konge over Israel i Judas konge Asas andet regeringsår, og han regerede to år over Israel. **26** Han gjorde, hvad der var ondt i Herrens øjne. Han fulgte i sin fars spor og vedblev med den synd, som hans far havde forledt Israel til. **27** Akijas søn Basha af Issakars hus dannede en sammensværgelse mod ham, og Basha slog ham ihjel ved Gibbeton, som var i filistrenes besiddelse, mens Nadab og hele Israel belejrede Gibbeton. **28** Basha dræbte ham i Judas konge Asas tredje regeringsår og blev konge efter ham. **29** Da han blev konge, dræbte han hele Jeroboams hus; han lod ikke en levende sjæl tilbage af Jeroboams slægt, så han fik dem helt udryddet, efter det ord, Herren havde talt ved sin tjener Akija fra Shilo. **30** Det var på grund af de synder, som Jeroboam havde begået, og som han havde forledt Israel til, så han krænkede Herren, Israels Gud.

**31** Hvad der ellers er at fortælle om Nadab, alt hvad han gjorde, står jo i Israels Kongers Krønike. **32** Der var krig mellem Asa og Israels konge Basha, så længe de levede.

#### Basha af Israel

**33** I Judas konge Asas tredje regeringsår blev Akijas søn Basha konge over hele Israel, og han regerede fireogtyve år i Tirsa. **34** Han gjorde, hvad der var ondt i Herrens øjne. Han fulgte i Jeroboams spor og vedblev med den synd, som Jeroboam havde forledt Israel til.

### 1 Kong 16

**1** Herrens ord mod Basha kom til Hananis søn Jehu: **2** »Jeg rejste dig fra støvet og gjorde dig til fyrste over mit folk Israel, men du følger i Jeroboams spor og forleder mit folk Israel til synd, så de krænker mig med deres synder; **3** derfor vil jeg muge ud efter Basha og hans hus, og jeg vil gøre med dit hus som med Nebats søn Jeroboams hus. **4** Den af Bashas slægt, som dør i byen, skal hundene æde, og den, som dør på marken, skal himlens fugle æde.«

**5** Hvad der ellers er at fortælle om Basha, hvad han gjorde, og hans heltegerninger, står jo i Israels Kongers Krønike. **6** Basha lagde sig til hvile hos sine fædre og blev begravet i Tirsa, og hans søn Ela blev konge efter ham. **7** Ved Hananis søn, profeten Jehu, var Herrens ord også kommet til Basha og til hans hus for alt det, han havde gjort, som var ondt i Herrens øjne, så han krænkede ham med sine gerninger på samme måde som Jeroboams hus, men også fordi han havde udryddet det.

#### Ela af Israel

**8** I Judas konge Asas seksogtyvende regeringsår blev Bashas søn Ela konge over Israel, og han regerede to år i Tirsa. **9** Hans tjener Zimri, som var kommandant for halvdelen af vognstyrken, dannede en sammensværgelse mod ham, mens han sad og drak i hofchefen Arsas hus i Tirsa. **10** I Judas konge Asas syvogtyvende regeringsår gik Zimri ind og slog ham ihjel og blev konge efter ham. **11** Da han var blevet konge og havde sat sig på tronen, dræbte han hele Bashas hus. Han lod ikke en eneste mand blive tilbage, hverken af hans slægtninge eller af hans venner. **12** Zimri udslettede hele Bashas hus efter det ord, Herren havde talt mod Basha ved profeten Jehu. **13** Det var på grund af alle de synder, som Basha og hans søn Ela havde begået, og som de havde forledt Israel til, så de krænkede Herren, Israels Gud, med deres tomme guder.

**14** Hvad der ellers er at fortælle om Ela, alt hvad han gjorde, står jo i Israels Kongers Krønike.

#### Zimri af Israel

**15** I Judas konge Asas syvogtyvende regeringsår blev Zimri konge, og han regerede syv dage i Tirsa, mens hæren belejrede Gibbeton, som var i filistrenes besiddelse. **16** Da belejringshæren hørte, at Zimri havde dannet en sammensværgelse og også havde slået kongen ihjel, gjorde hele Israel samme dag i lejren hærføreren Omri til konge over Israel. **17** Omri, og hele Israel med ham, drog op fra Gibbeton og belejrede Tirsa. **18** Da Zimri så, at byen var indtaget, gik han ind i kongeborgen, brændte paladset ned over sig og døde. **19** Det var på grund af den synd, han begik, da han gjorde, hvad der var ondt i Herrens øjne, og fulgte i Jeroboams spor og vedblev med den synd, som Jeroboam havde begået, og som han havde forledt Israel til.

**20** Hvad der ellers er at fortælle om Zimri og den sammensværgelse, han dannede, står jo i Israels Kongers Krønike. **21** Dengang delte Israels folk sig i to dele; halvdelen af folket fulgte Ginats søn Tibni og gjorde ham til konge, og halvdelen fulgte Omri. **22** Men den halvdel af folket, der fulgte Omri, var stærkere end den del af folket, der fulgte Ginats søn Tibni; Tibni døde, og Omri blev konge.

#### Omri af Israel

**23** I Judas konge Asas enogtredivte regeringsår blev Omri konge over Israel, og han regerede tolv år; i Tirsa regerede han seks år. **24** Så købte han Samaria-bjerget af Shemer for to talenter sølv, og han byggede på bjerget og kaldte den by, han havde bygget, Samaria efter bjergets tidligere ejer Shemer. **25** Omri gjorde, hvad der var ondt i Herrens øjne, og han handlede værre end nogen før ham. **26** I ét og alt fulgte han i Nebats søn Jeroboams spor og vedblev med den synd, som Jeroboam havde forledt Israel til, så de krænkede Herren, Israels Gud, med deres tomme guder.

**27** Hvad der ellers er at fortælle om Omri, alt hvad han gjorde, og de heltegerninger han udførte, står jo i Israels Kongers Krønike. **28** Omri lagde sig til hvile hos sine fædre og blev begravet i Samaria, og hans søn Akab blev konge efter ham.

#### Akab af Israel

**29** Omris søn Akab blev konge over Israel i Judas konge Asas otteogtredivte regeringsår, og Omris søn Akab regerede toogtyve år i Samaria over Israel. **30** Omris søn Akab gjorde, hvad der var ondt i Herrens øjne, værre end nogen før ham. **31** Da det ikke var nok for ham at følge Nebats søn Jeroboams synder, giftede han sig med sidoniernes konge Etba’als datter Jezabel, og han gav sig til at dyrke og tilbede Ba’al. **32** Han rejste et alter for Ba’al i Ba’als tempel, som han havde bygget i Samaria. **33** Akab lavede en Ashera-pæl, og Akab gjorde mere endnu, så han krænkede Herren, Israels Gud, mere end nogen af Israels konger, der havde været før ham.

**34** På hans tid genopbyggede Hiel fra Betel Jeriko. Det kostede ham hans førstefødte søn Abiram at lægge grunden og hans yngste søn Segub at sætte porten i, efter det ord, som Herren havde talt ved Josva, Nuns søn.

### 1 Kong 17

#### Elias profeterer hungersnød

**1** Tishbitten Elias fra Tishbe i Gilead sagde til Akab: »Så sandt Herren, Israels Gud, lever, som jeg er i tjeneste hos: Der skal i disse år hverken falde dug eller regn, før jeg befaler det.« **2** Så kom Herrens ord til ham: **3** »Gå bort herfra, begiv dig mod øst, og skjul dig ved bækken Kerit øst for Jordan. **4** Du kan drikke af bækken, og jeg har befalet ravnene at sørge for dig.« **5** Så gik han, og han gjorde, som Herren havde befalet. Han gik hen og slog sig ned ved bækken Kerit øst for Jordan. **6** Ravnene bragte ham brød og kød morgen og aften, og han drak af bækken.

**7** Nogen tid efter tørrede bækken ud, fordi der ikke var faldet regn i landet. **8** Da kom Herrens ord til ham: **9** »Gå nu til Sarepta ved Sidon og slå dig ned dér. Jeg har givet en enke dér befaling om at sørge for dig.« **10** Så gik han til Sarepta, og da han kom til indgangen til byen, gik der netop en enke og samlede brænde. Han kaldte på hende og sagde: »Hent lidt vand til mig i en krukke, så jeg kan få noget at drikke.« **11** Da hun gik for at hente det, kaldte han på hende og sagde: »Tag også et brød med til mig!« **12** Hun svarede: »Så sandt Herren din Gud lever: Jeg ejer ikke et brød! Jeg har kun en håndfuld mel i krukken og en smule olie i kanden. Nu er jeg ved at samle et par stykker brænde, og så går jeg hjem og bager brød til mig og min søn; når vi har spist det, kan vi lægge os til at dø.« **13** Men Elias sagde til hende: »Du skal ikke være bange! Gå hjem og gør, som du har sagt, men bag først et lille brød til mig, og kom herud med det; bagefter kan du lave noget til dig selv og din søn. **14** For dette siger Herren, Israels Gud:

> Krukken skal ikke blive tom for mel  
> og kanden ikke mangle olie,  
> før Herren lader det regne på jorden.«

**15** Så gik hun bort og gjorde, som Elias havde sagt. Og både han og hun og hendes familie fik føden i lang tid. **16** Krukken blev ikke tom for mel, og kanden kom ikke til at mangle olie, efter det ord, Herren havde talt ved Elias.

**17** Senere skete der det, at sønnen af denne kvinde, husets ejer, blev syg; hans sygdom var så alvorlig, at der til sidst ikke var liv i ham. **18** Da sagde hun til Elias: »Hvad har jeg med dig at gøre, gudsmand? Du er kommet til mig for at gøre Gud opmærksom på min skyld og få min søn slået ihjel!« **19** »Overlad din søn til mig,« sagde Elias og tog ham ud af favnen på hende. Så bar han ham op i værelset ovenpå, hvor han boede, og lagde ham på sin seng. **20** Han råbte til Herren: »Herre min Gud! Vil du virkelig bringe ulykke over denne enke, som jeg har fundet husly hos, og slå hendes søn ihjel?« **21** Så kastede han sig tre gange over drengen og råbte til Herren: »Herre min Gud, lad livet vende tilbage i drengen!« **22** Herren hørte Elias’ bøn, og livet vendte tilbage i drengen, så han blev levende. **23** Elias tog drengen og bar ham ned fra værelset ovenpå, gav ham til hans mor og sagde: »Se her, din søn lever!« **24** Og kvinden sagde til Elias: »Nu ved jeg, at du er en gudsmand, og at Herrens ord er sandhed i din mund.«

### 1 Kong 18

#### Styrkeprøven på Karmels bjerg

**1** Lang tid efter, i det tredje år, kom Herrens ord til Elias: »Gå hen og træd frem for Akab, for nu vil jeg lade det regne på jorden.« **2** Så gik Elias hen for at træde frem for Akab.

Men hungersnøden var hård i Samaria, **3** og Akab tilkaldte hofchefen Obadja. Obadja nærede stor frygt for Herren. **4** Dengang Jezabel udryddede Herrens profeter, havde Obadja taget hundrede profeter og gemt dem i to huler, halvtreds i hver, og han havde sørget for dem med mad og drikke. **5** Akab sagde nu til Obadja: »Drag rundt i landet til alle kilder og bække, måske kan vi finde græs nok til at holde liv i heste og muldyr, så vi ikke behøver at slå noget af kvæget ned.« **6** Så fordelte de landet, de skulle gennemsøge, imellem sig; Akab gik den ene vej og Obadja den anden.

**7** Mens Obadja var undervejs, stod Elias pludselig foran ham. Obadja genkendte ham, kastede sig ned og sagde: »Er det virkelig dig, min herre Elias?« **8** »Ja, det er mig,« svarede han, »gå hen og sig til din herre, at Elias er her.« **9** Men Obadja sagde: »Hvordan har jeg forsyndet mig, siden du giver din tjener i Akabs hånd, så jeg bliver slået ihjel. **10** Så sandt Herren din Gud lever: Der findes ikke det folk eller kongerige, min herre ikke har sendt bud til for at lede efter dig. Og når de sagde: Han er her ikke, tog han folk og rige i ed på, at de ikke havde fundet dig. **11** Og nu siger du: Gå hen og sig til din herre, at Elias er her! **12** Når jeg går fra dig, og Herrens ånd så tager dig bort til et sted, jeg ikke kender, og jeg kommer og fortæller det til Akab, og han ikke kan finde dig, så slår han mig ihjel. Men din tjener har frygtet Herren lige fra ungdommen af. **13** Er der ingen, der har fortalt dig, herre, hvad jeg gjorde, dengang Jezabel slog Herrens profeter ihjel? Hvordan jeg skjulte hundrede af Herrens profeter i to huler, halvtreds i hver, og sørgede for dem med mad og drikke? **14** Og nu siger du: Gå hen og sig til din herre: Elias er her! Han slår mig ihjel!« **15** Elias svarede: »Så sandt Hærskarers Herre lever, som jeg står i tjeneste hos: Jeg vil træde frem for ham i dag.«

**16** Obadja gik så til Akab og fortalte ham det, og Akab gik Elias i møde. **17** Så snart Akab fik øje på Elias, sagde han til ham: »Nå, dér er du, som styrter Israel i ulykke!« **18** Han svarede: »Det er ikke mig, der styrter Israel i ulykke, men dig og din fars hus, fordi I har svigtet Herrens befalinger, og fordi du følger Ba’alerne. **19** Send nu bud og kald hele Israel sammen hos mig på Karmels bjerg, tillige med de fire hundrede og halvtreds Ba’al-profeter og fire hundrede Ashera-profeter, der har deres plads ved Jezabels bord.«

**20** Akab sendte bud rundt til alle israelitterne, og han kaldte profeterne sammen på Karmels bjerg. **21** Da trådte Elias frem for hele folket og sagde: »Hvor længe vil I halte til begge sider? Hvis det er Herren, der er Gud, så følg ham; hvis det er Ba’al, så følg ham!« Men folket svarede ham ikke et ord. **22** Så sagde Elias til folket: »Jeg er den eneste af Herrens profeter, der er tilbage, mens der er fire hundrede og halvtreds Ba’al-profeter. **23** Lad os nu få to tyre. Så kan de vælge den ene tyr, skære den ud og lægge den på brændet, men uden at sætte ild til. Jeg vil så gøre den anden tyr i stand og lægge den på brændet uden at sætte ild til. **24** I skal påkalde jeres guds navn, og jeg vil påkalde Herrens navn; den gud, som svarer med ild, han er Gud.« Og hele folket gav deres bifald til kende.

**25** Så sagde Elias til Ba’al-profeterne: »Vælg I først jeres tyr, og bring den som offer, for I er jo de mange, og påkald jeres guds navn; men I må ikke sætte ild til.« **26** De tog så den tyr, som han havde givet dem, ofrede den og påkaldte Ba’als navn fra morgen til middag med ordene: »Ba’al, svar os!« Men der lød ingen stemme, intet svar, og de dansede haltende foran det alter, de havde bygget. **27** Ved middagstid gav Elias sig til at håne dem og sagde: »Råb dog højere, han er jo en gud! Han har vel et ærinde at forrette og er nok gået afsides! Eller måske sover han og skal først vågne!« **28** De råbte højere og snittede sig med sværd og lanser, som de havde for skik, så blodet flød ned ad dem. **29** Over middag kom de i profetisk henrykkelse lige til aftenofferets tid, men der lød ingen stemme, intet svar, ikke en lyd.

**30** Da sagde Elias til hele folket: »Kom hen til mig!« og hele folket kom hen til ham. Han gav sig til at genopbygge Herrens alter, der var blevet revet ned. **31** Elias tog tolv sten, svarende til tallet på Jakobs sønners stammer. – Det var til ham, Herrens ord havde lydt: Du skal hedde Israel. – **32** Af stenene byggede han et alter i Herrens navn, og rundt om alteret lavede han en rende, stor nok til at rumme to sea sædekorn. **33** Han lagde brændet til rette, skar tyren ud og lagde den på brændet! **34** Så sagde han: »Fyld fire krukker med vand, og hæld det ud over brændofferet og brændet!« Så sagde han: »Gør det igen!« og de gjorde det igen. »Tredje gang!« sagde han, og de gjorde det for tredje gang, **35** så vandet flød rundt om alteret; også renden blev fuld af vand. **36** Ved aftenofferets tid trådte profeten Elias frem og sagde: »Herre, Abrahams, Isaks og Israels Gud! Lad det i dag blive kendt, at du er Gud i Israel, og at jeg er din tjener, og at det er på dit ord, jeg har foretaget alt dette. **37** Svar mig, Herre, svar mig, så dette folk kan erfare, at det er dig, Herre, der er Gud, og at du har vendt deres hjerte.« **38** Da faldt Herrens ild ned og fortærede brændofferet og brændet og stenene og jorden, ja, selv vandet i renden slikkede den op.

**39** Da hele folket så det, kastede de sig ned og sagde: »Det er Herren, der er Gud! Det er Herren, der er Gud!« **40** Elias sagde til dem: »Grib Ba’al-profeterne! Ingen må undslippe!« Så greb de dem, og Elias førte dem ned til Kishonbækken og slagtede dem dér. **41** Derpå sagde Elias til Akab: »Drag op, spis og drik, for jeg kan høre den susende lyd af regn,« **42** og Akab gik op for at spise og drikke. Imens var Elias gået op på toppen af Karmel. Dér krummede han sig sammen mod jorden med ansigtet nede mellem knæene **43** og sagde til sin tjener: »Gå op og se ud mod havet!« Han gik op og så ud og sagde: »Der er ikke noget at se.« Syv gange sagde Elias: »Gør det igen!« **44** Syvende gang sagde tjeneren: »Der er en lille sky, så stor som hånden på et menneske, på vej op af havet.« Elias sagde: »Gå så op og sig til Akab, at han skal spænde for og køre ned, for at ikke regnen skal standse ham.« **45** I mellemtiden var himlen blevet sort af skyer, og det blev et vældigt regnvejr. Akab steg til vogns og kørte til Jizre’el. **46** Men Herrens hånd greb Elias, så han bandt kjortlen op om lænderne og løb foran Akab lige til Jizre’el.

### 1 Kong 19

#### Åbenbaringen for Elias på Horebs bjerg

**1** Da Akab fortalte Jezabel alt, hvad Elias havde gjort, og hvordan han havde dræbt alle profeterne med sværd, **2** sendte Jezabel bud til Elias: »Guderne ramme mig igen og igen, om ikke jeg den dag i morgen skal gøre det samme med dig, som du har gjort mod dem!« **3** Elias blev bange og drog af sted for at redde livet. Da han var kommet til Be’ersheba i Juda, efterlod han sin tjener der. **4** Selv vandrede han en dagsrejse ud i ørkenen og gik hen og satte sig under en gyvelbusk; han bad om at måtte dø og sagde: »Det er nok, Herre! Tag mit liv, for jeg er ikke mere værd end mine fædre.« **5** Så lagde han sig ned og faldt i søvn under gyvelbusken. Men en engel rørte ved ham og sagde: »Stå op og spis!« **6** Da han så sig om, var der et nybagt brød og en krukke med vand ved hans hoved. Han spiste og drak, og så lagde han sig igen. **7** Men Herrens engel rørte ved ham for anden gang og sagde: »Stå op og spis, ellers bliver vejen for lang for dig.« **8** Så stod han op og spiste og drak. Styrket af måltidet gik han i fyrre dage og fyrre nætter, til han nåede frem til Guds bjerg Horeb. **9** Dér gik han ind i en hule og overnattede.

Da lød Herrens ord til ham: »Hvad vil du her, Elias?« **10** Han svarede: »Jeg brænder af nidkærhed for Herren, Hærskarers Gud, for israelitterne har svigtet din pagt. Dine altre har de revet ned, og dine profeter har de dræbt med sværd; jeg er den eneste, der er tilbage, og mig stræber de efter livet.« **11** Da lød det: »Gå ud og stil dig på bjerget for Herrens ansigt, så vil Herren gå forbi.« Forud for Herren kom en voldsom og kraftig storm, der splintrede bjerge og knuste klipper, men Herren var ikke i stormen. Efter stormen kom et jordskælv, men Herren var ikke i jordskælvet. **12** Efter jordskælvet kom en ild, men Herren var ikke i ilden. Efter ilden lød der en sagte susen. **13** Da Elias hørte det, tilhyllede han sit ansigt med kappen, gik ud og stillede sig i hulens åbning. Da lød der en stemme: »Hvad vil du her, Elias?« **14** Han svarede: »Jeg brænder af nidkærhed for Herren, Hærskarers Gud, for israelitterne har svigtet din pagt. Dine altre har de revet ned, og dine profeter har de dræbt med sværd; jeg er den eneste, der er tilbage, og mig stræber de efter livet.« **15** Herren sagde til ham: »Vend tilbage ad vejen gennem ørkenen til Damaskus, og gå hen og salv Hazael til konge over Aram. **16** Jehu, Nimshis søn, skal du salve til konge over Israel, og Elisa, Shafats søn, fra Abel-Mehola, skal du salve til profet efter dig. **17** Den, der undslipper Hazaels sværd, skal Jehu dræbe, og den, der undslipper Jehus sværd, skal Elisa dræbe. **18** Jeg vil lade syv tusind blive tilbage i Israel, alle dem, der ikke har bøjet knæ for Ba’al, og hvis mund ikke har kysset ham.«

#### Elisa kaldes til profet

**19** Så drog Elias bort derfra og traf Elisa, Shafats søn, som gik og pløjede med tolv spand okser foran sig; selv gik Elisa ved det tolvte. Elias gik hen til ham og kastede sin kappe over ham. **20** Han forlod okserne, løb efter Elias og sagde: »Lad mig kysse min far og mor farvel, så kommer jeg og følger dig.« Elias svarede ham: »Vend tilbage, for hvad er det ikke, jeg har gjort ved dig!« **21** Da vendte Elisa sig om, tog oksespandet og slagtede dem; han kogte kødet over ilden fra oksernes åg. Det gav han til folkene, og de spiste. Selv stod han op og fulgte Elias og kom i hans tjeneste.

### 1 Kong 20

#### Akabs sejre over aramæerne

**1** Aramæerkongen Ben-Hadad havde samlet hele sin hær, og han blev fulgt af toogtredive konger med heste og vogne. Han drog op og belejrede Samaria og ville gå til angreb på byen. **2** Han sendte bud ind i byen til Israels konge Akab og sagde til ham: **3** »Dette siger Ben-Hadad: Dit sølv og dit guld tilhører mig, og dine smukke hustruer og sønner tilhører mig!« **4** Israels konge svarede: »Som du siger, herre konge: Jeg og alt, hvad jeg ejer, tilhører dig.« **5** Men sendebudene kom igen og sagde: »Dette siger Ben-Hadad: Jeg har sendt bud til dig, at du skal give mig dit sølv og dit guld, dine hustruer og dine sønner. **6** I morgen sender jeg mine tjenere til dig, og de skal gennemsøge dit palads og dine hoffolks huse; alt det, du sætter pris på, skal de beslaglægge og tage med sig.« **7** Da tilkaldte Israels konge alle landets ældste og sagde: »I må da indse, at den mand har ondt i sinde! For da han sendte bud til mig efter mine hustruer og mine sønner, mit sølv og mit guld, nægtede jeg ham intet.« **8** Alle de ældste og hele folket sagde til ham: »Adlyd ham ikke, og giv ikke efter!« **9** Så sagde han til Ben-Hadads sendebud: »Sig til min herre kongen: Alt det, du første gang sendte bud til din tjener om, går jeg med til; men dette her kan jeg ikke gå med til!« Med det svar vendte sendebudene tilbage. **10** Da sendte Ben-Hadad bud til ham: »Guderne ramme mig igen og igen, hvis der er støv nok i Samaria til, at de folk, jeg har med mig, kan få en håndfuld hver!« **11** Israels konge svarede: »Sig til ham: Den, der spænder bælte, bør ikke prale som den, der kan løsne det!« **12** Ben-Hadad fik denne besked, mens han og de andre konger sad ved et drikkelag i grenhytterne, og han sagde til sine folk: »Gør klar til angreb!« og de gjorde klar til angreb på byen.

**13** Da trådte en profet frem for Israels konge Akab og sagde: »Dette siger Herren: Ser du hele den store hær der? Den vil jeg i dag give i din hånd, så du forstår, at jeg er Herren.« **14** Og da Akab spurgte: »Ved hvis hjælp?« svarede han: »Dette siger Herren: Ved hjælp af guvernørernes folk.« Da han spurgte: »Hvem skal åbne kampen?« svarede profeten: »Det skal du!« **15** Så mønstrede han guvernørernes krigere, 232 mand, og derefter mønstrede han hele hæren, alle israelitterne, 7000 mand. **16** De rykkede ud ved middagstid, mens Ben-Hadad sad og drak sig beruset i grenhytterne sammen med kongerne, de toogtredive konger, der var hans allierede. **17** Guvernørernes folk rykkede først ud, og da man sendte bud til Ben-Hadad og fortalte ham, at der var rykket mænd ud fra Samaria, **18** sagde han: »Er de rykket ud for at overgive sig, så grib dem levende! Er de rykket ud for at slås, så grib dem levende!« **19** Da guvernørernes krigere og hæren, som fulgte efter dem, var rykket ud fra byen, **20** huggede de ned for fode, og aramæerne flygtede, forfulgt af israelitterne. Men aramæerkongen Ben-Hadad undslap med heste og ryttere. **21** Så rykkede Israels konge ud, tog heste og vogne som bytte og tilføjede Aram et stort nederlag.

**22** Men profeten trådte frem for Israels konge og sagde til ham: »Nu skal du ruste dig! Du må indse, hvad du har at gøre, for næste år vil Arams konge drage op mod dig.« **23** Aramæerkongens folk havde sagt til ham: »Deres Gud er en bjerggud, derfor vandt de over os. Men lad os angribe dem på sletten, så skal vi nok vinde over dem. **24** Sådan skal du gøre: Afsæt alle kongerne, og indsæt statholdere i stedet! **25** Stil dernæst lige så stor en hær på benene som den, du mistede, med lige så mange heste og vogne, og lad os så angribe dem på sletten, så skal vi nok vinde over dem.« Han lyttede til deres råd og handlede efter det.

**26** Næste år holdt Ben-Hadad mønstring over aramæerne og drog op til Afek til kamp mod Israel. **27** Da israelitterne også var blevet mønstret og havde provianteret, rykkede de ud mod dem. Israelitterne slog lejr lige over for dem, og de så ud som et par gedeflokke, mens aramæerne fyldte landskabet. **28** Da trådte gudsmanden frem for Israels konge og sagde: »Dette siger Herren: Fordi aramæerne har sagt, at Herren er en bjerggud og ikke en slettegud, vil jeg give hele denne store hær i din hånd, så I forstår, at jeg er Herren.« **29** I syv dage lå de i lejr over for hinanden, men på den syvende dag kom det til kamp. Israelitterne huggede aramæerne ned, hundrede tusind mand fodfolk på én dag. **30** De, der var tilbage, flygtede til Afek, men da de var kommet ind i byen, styrtede muren sammen over de syvogtyve tusind mand, der var tilbage, hvorimod Ben-Hadad på sin flugt var nået ind i byen, i det inderste kammer.

**31** Hans folk sagde til ham: »Vi har hørt, at Israels konger er milde konger. Lad os lægge sæk om lænderne og reb om halsen og gå ud til Israels konge. Måske vil han skåne dit liv.« **32** Så bandt de sæk om lænderne og reb om halsen og kom hen til Israels konge og sagde: »Din tjener Ben-Hadad siger: Skån mit liv!« Han svarede: »Lever han endnu? Han er min broder!« **33** Det tog mændene som et godt tegn, og de tog ham straks på ordet og sagde: »Ja, Ben-Hadad er din broder!« Derpå sagde han: »Gå hen og hent ham!« Så kom Ben-Hadad ud til ham, og han lod ham komme op i vognen. **34** Ben-Hadad sagde da til ham: »De byer, som min far erobrede fra din far, giver jeg tilbage, og du kan anlægge dig basargader i Damaskus, ligesom min far gjorde i Samaria.« Akab svarede: »På de vilkår giver jeg dig friheden!« Så sluttede han pagt med ham og gav ham fri.

**35** En af profeterne sagde på Herrens befaling til sin ven: »Slå mig!« Men da manden vægrede sig ved at slå ham, **36** sagde han til ham: »Fordi du ikke adlød Herren, skal en løve dræbe dig, når du går fra mig.« Og da han forlod ham, mødte han en løve, som dræbte ham. **37** Så traf han en anden mand og sagde: »Slå mig!« Og manden slog ham og sårede ham. **38** Derpå gik profeten hen og stillede sig på den vej, hvor kongen skulle komme. Han havde gjort sig ukendelig med et bind for øjnene. **39** Da kongen kom forbi, råbte profeten til ham: »Din tjener gik med ud i kampen. Da kom der én hen til mig med en mand og sagde: Hold øje med denne mand. Bliver han meldt savnet, skal du bøde med dit liv for hans liv eller betale en talent sølv. **40** Da nu din tjener havde travlt med det ene og det andet, var manden pludselig væk.« Da sagde Israels konge til ham: »Du har selv fældet din dom.« **41** Da han hurtigt tog bindet fra øjnene, genkendte Israels konge ham som en af profeterne. **42** Men han sagde til kongen: »Dette siger Herren: Fordi du gav den mand friheden, som jeg havde lagt band på, skal du bøde med dit liv for hans liv og med dit folk for hans folk.« **43** Så drog Israels konge hjem, ærgerlig og vred, og han kom til Samaria.

### 1 Kong 21

#### Nabots vingård

**1** Senere skete der dette: Jizre’elitten Nabot havde en vingård i Jizre’el, ved siden af Samarias konge Akabs palads. **2** Akab sagde til Nabot: »Overlad mig din vingård, så jeg kan bruge den som køkkenhave; den ligger jo lige ved siden af mit palads. Jeg vil give dig en bedre vingård i stedet, eller, hvis du hellere vil det, betaler jeg dig prisen for den.« **3** Men Nabot sagde til Akab: »Herren bevare mig fra at overdrage dig mine fædres ejendom!« **4** Så gik Akab hjem, ærgerlig og vred over, at jizre’elitten Nabot havde sagt, at han ikke ville overdrage ham sine fædres ejendom, og han lagde sig på sin seng, vendte ansigtet bort og ville ikke spise noget. **5** Hans hustru Jezabel kom ind og sagde til ham: »Hvorfor er du i dårligt humør og spiser ikke noget?« **6** Han fortalte hende, at han havde henvendt sig til jizre’elitten Nabot og sagt til ham: »Overlad mig din vingård mod betaling eller, hvis du hellere vil, mod, at jeg giver dig en anden vingård i stedet,« men at han havde sagt: »Jeg vil ikke overlade dig min vingård!« **7** Hans hustru Jezabel sagde da til ham: »Det er dig, der er konge over Israel! Rejs dig, spis og vær glad, jeg skal nok skaffe dig jizre’elitten Nabots vingård.«

**8** Så skrev hun et brev i Akabs navn, forseglede det med hans segl og sendte det til de ældste og til de fornemme i Nabots by, som sad i rådet sammen med ham. **9** I brevet skrev hun: »Udråb en faste, og sæt Nabot øverst blandt folkene, **10** og anbring to ondsindede mænd over for ham; de skal bevidne, at han har forbandet Gud og kongen. Før ham så ud og sten ham til døde!« **11** Hans bysbørn, de ældste og de fornemme, som sad i rådet i hans by, gjorde, som Jezabel havde givet besked om i det brev, hun havde sendt dem. **12** De udråbte en faste og satte Nabot øverst blandt folkene. **13** De to ondsindede mænd kom ind og satte sig lige over for ham. I forsamlingens påhør vidnede de imod ham og sagde: »Nabot har forbandet Gud og kongen.« Så førte de ham uden for byen og stenede ham til døde. **14** Derpå sendte de bud til Jezabel og sagde: »Nu er Nabot stenet til døde.« **15** Så snart Jezabel hørte, at Nabot var stenet til døde, sagde hun til Akab: »Tag nu jizre’elitten Nabots vingård i besiddelse, den han nægtede at overlade dig mod betaling, for Nabot lever ikke mere, han er død.« **16** Da Akab hørte, at Nabot var død, gik han ned til jizre’elitten Nabots vingård for at tage den i besiddelse.

**17** Men Herrens ord kom til tishbitten Elias: **18** »Gå ned og mød Akab, Israels konge i Samaria. Han er i Nabots vingård; dér er han gået ned for at tage den i besiddelse. **19** Du skal sige til ham: Dette siger Herren: Har du myrdet og allerede overtaget ejendommen? Og du skal sige til ham: Dette siger Herren: På det sted, hvor hundene slikkede Nabots blod, skal hundene også slikke dit blod.« **20** Akab sagde til Elias: »Du har nok fundet mig, min fjende!« Han svarede: »Ja, jeg har fundet dig! Fordi du har solgt dig selv til at gøre, hvad der er ondt i Herrens øjne, **21** vil jeg bringe ulykke over dig, og jeg vil muge ud efter dig: Alle mænd af Akabs slægt vil jeg udrydde i Israel, rub og stub. **22** Og jeg vil gøre med dit hus, som jeg gjorde med Nebats søn Jeroboams hus og med Akijas søn Bashas hus. For du har krænket mig og forledt Israel til synd. **23** Men også om Jezabel har Herren talt: Hundene skal æde Jezabel ved Jizre’els ringmur. **24** Dem af Akabs slægt, som dør i byen, skal hundene æde, og dem, der dør på marken, skal himlens fugle æde.«

**25** Aldrig har der været nogen, der som Akab solgte sig til at gøre, hvad der var ondt i Herrens øjne; det var hans hustru Jezabel, der forførte ham til det. **26** Og helt afskyeligt var det, at han fulgte møgguderne, ganske som de amoritter havde gjort, som Herren havde drevet bort foran israelitterne.

**27** Da Akab hørte disse ord, flængede han sine klæder og tog sæk på kroppen og gav sig til at faste; han sov i sin sæk, og han gik nedtrykt omkring. **28** Da kom Herrens ord til tishbitten Elias: **29** »Har du set, hvor Akab har ydmyget sig for mig? Nu, da han har ydmyget sig for mig, vil jeg ikke bringe ulykken over hans hus i hans egen levetid, men først i hans søns.«

### 1 Kong 22

#### Akab og Joshafat i krig mod aramæerne

**1** I tre år forholdt Aram og Israel sig i ro; der var ikke krig imellem dem. **2** Men i det tredje år kom Judas konge Joshafat ned til Israels konge. **3** Israels konge sagde da til sine folk: »I ved, at Ramot i Gilead tilhørte os. Men vi gør ikke noget for at erobre den tilbage fra aramæerkongen.« **4** Og til Joshafat sagde han: »Vil du gå med mig i krig mod Ramot i Gilead?« Joshafat svarede Israels konge: »Jeg gør som du, mine folk som dine folk, mine heste som dine heste!« **5** Men Joshafat sagde til Israels konge: »Søg først råd hos Herren!« **6** Så samlede Israels konge profeterne, henved fire hundrede mand, og spurgte dem: »Skal jeg gå i krig mod Ramot i Gilead, eller skal jeg lade være?« De svarede: »Gå imod den! Herren vil give den i kongens hånd.« **7** Men Joshafat spurgte: »Er her ikke nogen anden af Herrens profeter, vi kan søge råd hos?« **8** og Israels konge svarede: »Jo, der er endnu en, hos hvem man kan søge råd fra Herren. Men jeg hader ham, for han profeterer mig ikke noget godt, kun noget ondt. Det er Mika, Jimlas søn.« Men Joshafat sagde: »Sådan må kongen ikke sige!« **9** Israels konge kaldte så på en hofmand og sagde: »Få hurtigt fat på Mika, Jimlas søn!«

**10** Israels konge og Judas konge Joshafat sad nu, iført deres kapper, på hver sin trone på tærskepladsen ved Samarias byport, og alle profeterne profeterede foran dem. **11** Sidkija, Kena’anas søn, havde lavet sig horn af jern og sagde: »Dette siger Herren: Med disse skal du stange aramæerne, til du har gjort det af med dem.« **12** Alle de andre profeter profeterede ligesådan: »Drag op mod Ramot i Gilead, og du får lykken med dig! Herren vil give byen i kongens hånd.«

**13** Budet, som var gået hen efter Mika, sagde til ham: »Hør her! Da profeternes ord enstemmigt er til gavn for kongen, så lad dine ord være som deres og giv et godt svar.« **14** Men Mika sagde: »Så sandt Herren lever: Kun hvad Herren siger til mig, vil jeg tale.« **15** Da han nu var kommet til kongen, sagde kongen til ham: »Mika, skal vi gå i krig mod Ramot i Gilead, eller skal vi lade være?« Han svarede: »Gå imod den, og du får lykken med dig! Herren vil give byen i kongens hånd.« **16** Men kongen sagde til ham: »Hvor mange gange skal jeg besværge dig, at du ikke siger mig andet end sandheden i Herrens navn?« **17** Da sagde Mika: »Jeg så hele Israel spredt på bjergene, som får uden hyrde, og Herren sagde: De har ingen herre, lad dem alle vende hjem i fred!« **18** Israels konge sagde da til Joshafat: »Var det ikke det, jeg sagde til dig! Han profeterer mig ikke noget godt, kun noget ondt.«

**19** Men Mika sagde: »Så hør da Herrens ord! Jeg så Herren sidde på sin trone, og hele himlens hær stod til højre og til venstre for ham. **20** Herren spurgte: Hvem vil lokke Akab, så han drager op og falder ved Ramot i Gilead? Nu råbte den ene ét, den anden noget andet. **21** Men så trådte en ånd frem, stillede sig foran Herren og sagde: Jeg vil lokke ham! Da Herren spurgte ham hvordan, **22** svarede han: Jeg vil gå ud og blive en løgneånd i munden på alle hans profeter. Herren sagde: Du er i stand til at lokke ham, gå ud og gør det! **23** Altså er det en løgneånd, Herren har lagt i munden på alle dine profeter her, for Herren truer dig med ulykke.«

**24** Men nu trådte Sidkija, Kena’anas søn, frem, slog Mika på kinden og sagde: »Skulle Herrens ånd have forladt mig for at tale gennem dig?« **25** Mika svarede: »Det skal du få at se, den dag du går ind i det inderste rum for at skjule dig!« **26** Men Israels konge sagde: »Grib Mika og bring ham til byens kommandant, Amon, og til kongesønnen Joash **27** og sig: Dette siger kongen: Kast denne mand i fængsel, og sæt ham på vand og brød, til jeg vender uskadt tilbage.« **28** Da sagde Mika: »Hvis du virkelig vender uskadt tilbage, er det ikke Herren, der har talt ved mig.«

– Og han sagde: »Hør, alle folkeslag!« –

**29** Så drog Israels konge og Judas konge Joshafat op mod Ramot i Gilead. **30** Israels konge sagde til Joshafat: »Jeg vil gøre mig ukendelig, før jeg går ud i kampen; behold du dine egne klæder på.« Så gjorde Israels konge sig ukendelig og gik i kamp. **31** Arams konge havde imidlertid givet sine toogtredive vognkommandanter befaling til ikke at angribe hvem som helst, men kun Israels konge. **32** Da nu vognkommandanterne så Joshafat, sagde de: »Det må være Israels konge!« Og de vendte sig mod ham for at gå til angreb på ham. Joshafat råbte om hjælp, **33** og da vognkommandanterne forstod, at han ikke var Israels konge, trak de sig tilbage.

**34** Men en mand skød sin bue af på lykke og fromme og ramte Israels konge mellem pladerne og brynjen. Kongen sagde da til sin vognstyrer: »Vend om og bring mig ud af slagrækken, for jeg er såret!« **35** Selv om kampen blev voldsommere og voldsommere den dag, holdt kongen sig oprejst på sin vogn over for aramæerne. Men om aftenen døde han, og blodet fra såret flød ned i vognen. **36** Ved solnedgang lød råbet gennem lejren: »Hver mand til sin by! Hver mand til sit land!« **37** Kongen døde og blev bragt til Samaria.

Kongen blev begravet i Samaria. **38** Da man skyllede hans vogn ren ved Samarias dam, slikkede hundene hans blod, og skøgerne badede i det, efter det ord, Herren havde talt.

**39** Hvad der ellers er at fortælle om Akab, alt hvad han gjorde, Elfenbenshuset han byggede, og alle de byer han befæstede, står jo i Israels Kongers Krønike. **40** Så lagde Akab sig til hvile hos sine fædre, og hans søn Akazja blev konge efter ham.

#### Joshafat af Juda

**41** Joshafat, Asas søn, blev konge over Juda i Israels konge Akabs fjerde regeringsår. **42** Joshafat var femogtredive år, da han blev konge, og han regerede femogtyve år i Jerusalem. Hans mor hed Azuba og var datter af Shilki. **43** Han fulgte helt i sin far Asas spor og veg ikke fra dem, men gjorde, hvad der var ret i Herrens øjne. **44** Men offerhøjene forsvandt ikke. Folket fortsatte med at bringe slagtofre og tænde offerild på højene. **45** Joshafat holdt fred med kongen af Israel.

**46** Hvad der ellers er at fortælle om Joshafat, de heltegerninger, han udførte, hvordan han førte krig, står jo i Judas Kongers Krønike. **47** Men resten af de mandlige helligskøger, som var tilbage fra hans far Asas tid, udryddede han af landet.

**48** Dengang var der ingen konge i Edom. **49** Men kong Joshafats guvernør byggede et Tarshish-skib for at sejle til Ofir efter guld; men han kom ikke af sted, for skibet forliste ved Esjongeber. **50** Akabs søn Akazja foreslog da Joshafat at lade skibe bemande både med hans og Joshafats folk, men det ville Joshafat ikke.

**51** Joshafat lagde sig til hvile hos sine fædre og blev begravet hos sine fædre i sin fader Davids by. Hans søn Joram blev konge efter ham.

#### Akazja af Israel

**52** Akazja, Akabs søn, blev konge over Israel i Samaria i Judas konge Joshafats syttende regeringsår, og han regerede to år over Israel. **53** Han gjorde, hvad der var ondt i Herrens øjne, og han fulgte i sin fars og sin mors spor og i Nebats søn Jeroboams spor, han som havde forledt Israel til synd. **54** Han dyrkede Ba’al og tilbad ham og vakte derved Herrens, Israels Guds, vrede, ganske som hans far havde gjort.

------------------------------------------------------------------------

## Anden Kongebog

### 2 Kong 1

#### Akazja og Elias

**1** Moab gjorde oprør mod Israel efter Akabs død.

**2** Akazja faldt ud ad gittervinduet i værelset ovenpå i sit palads i Samaria og kom til skade. Han sagde til nogle sendebud, at de skulle gå hen og spørge Ekrons gud Ba’al-Zebub, om han ville komme sig af sin sygdom. **3** Men Herrens engel havde sagt til tishbitten Elias: »Gå sendebudene fra Samarias konge i møde og sig til dem: Er det, fordi der ikke er nogen Gud i Israel, at I går hen for at rådspørge Ekrons gud Ba’al-Zebub? **4** Derfor siger Herren: Du kommer ikke ud af den seng, du ligger i, for du skal dø!« Elias var så gået derhen.

**5** Da sendebudene vendte tilbage til kongen, sagde han til dem: »Er I allerede kommet tilbage?« **6** De svarede, at en mand var kommet dem i møde og havde sagt til dem: »Gå tilbage til kongen, som sendte jer af sted, og sig til ham: Dette siger Herren: Er det, fordi der ikke er nogen Gud i Israel, at du sender bud for at rådspørge Ekrons gud Ba’al-Zebub? Derfor kommer du ikke ud af den seng, du ligger i, for du skal dø!« **7** Han spurgte dem: »Hvordan så den mand ud, som I mødte, og som sagde det til jer?« **8** De svarede: »Det var en mand med langt hår, og han havde et læderbælte om lænden.« Da sagde Akazja: »Det er tishbitten Elias!«

**9** Kongen sendte derpå en delingsfører af sted med hans halvtreds mand. Da han nåede op på toppen af det bjerg, hvor Elias sad, sagde han til ham: »Du gudsmand, kongen byder: Kom ned!« **10** Men Elias svarede delingsføreren: »Så sandt jeg er en gudsmand, skal der falde ild ned fra himlen og fortære dig og din deling!« Så faldt en ild ned fra himlen og fortærede ham og hans deling.

**11** Kongen sendte på ny en delingsfører af sted med hans halvtreds mand, og da han var nået op, sagde han til Elias: »Du gudsmand, dette siger kongen: Kom straks ned!« **12** Elias svarede dem og sagde: »Så sandt jeg er en gudsmand, skal der falde ild ned fra himlen og fortære dig og din deling!« Så faldt Guds ild ned fra himlen og fortærede ham og hans deling.

**13** For tredje gang sendte kongen en delingsfører af sted med hans halvtreds mand, og da den tredje delingsfører var nået op, faldt han på knæ foran Elias og bønfaldt ham: »Du gudsmand, måtte mit liv og dine halvtreds tjeneres liv være dyrebart i dine øjne! **14** Ild er faldet ned fra himlen og har fortæret de to forrige delingsførere og deres delinger. Måtte mit liv være dyrebart i dine øjne!« **15** Herrens engel sagde da til Elias: »Følg med ham ned, og vær ikke bange for ham!« Så rejste han sig og fulgte med ham ned til kongen; **16** og til ham sagde han: »Dette siger Herren: Fordi du sendte bud for at rådspørge Ekrons gud Ba’al-Zebub, som om der ikke var nogen Gud i Israel, du kunne rådspørge, skal du ikke komme ud af den seng, du ligger i, for du skal dø!« **17** Han døde så efter det ord fra Herren, som Elias havde talt, og Joram blev konge efter ham i Joshafats søn kong Joram af Judas andet regeringsår, for Akazja havde ikke nogen søn.

**18** Hvad der ellers er at fortælle om Akazja, hvad han gjorde, står jo i Israels Kongers Krønike.

### 2 Kong 2

#### Elias’ himmelfart

**1** Dengang Herren tog Elias op til himlen i en storm, skete dette: Elias og Elisa var på vej fra Gilgal, **2** og Elias sagde til Elisa: »Bliv her, for Herren sender mig til Betel.« Men Elisa svarede: »Så sandt Herren lever, og så sandt du lever: Jeg forlader dig ikke!« Så gik de op mod Betel. **3** Profeterne fra Betel kom ud til Elisa og sagde til ham: »Ved du, at Herren i dag vil tage din herre bort fra dig?« Han svarede: »Ja, jeg ved det, ti bare stille!« **4** Elias sagde til ham: »Bliv her, Elisa, for Herren sender mig til Jeriko.« Men han svarede: »Så sandt Herren lever, og så sandt du lever: Jeg forlader dig ikke!« Da de var kommet ind i Jeriko, **5** kom profeterne fra Jeriko hen til Elisa og sagde til ham: »Ved du, at Herren i dag vil tage din herre bort fra dig?« Han svarede: »Ja, jeg ved det, ti bare stille!« **6** Elias sagde til ham: »Bliv her, for Herren sender mig til Jordan.« Men han svarede: »Så sandt Herren lever, og så sandt du lever: Jeg forlader dig ikke!« Så fulgtes de ad. **7** Halvtreds af profeterne gik med, og de blev stående på lang afstand, mens de to stillede sig ved Jordan. **8** Så tog Elias sin kappe, rullede den sammen og slog på vandet med den, så vandet delte sig, og de gik begge tørskoet over.

**9** Da de var kommet over, sagde Elias til Elisa: »Sig mig, hvad jeg skal gøre for dig, før jeg bliver taget bort fra dig.« Elisa svarede: »Lad mig få to dele af din ånd!« **10** »Det var et dristigt ønske,« sagde Elias, »men hvis du ser mig blive taget bort fra dig, skal du få det, ellers ikke.« **11** Mens de gik og talte sammen, kom der pludselig en ildvogn med ildheste. Den skilte de to fra hinanden, og Elias steg op til himlen i en storm. **12** Elisa så det og råbte: »Min fader, min fader, du Israels vogne og heste!« og han kunne ikke længere se ham. Da greb han fat i sine klæder og flængede dem i to stykker. **13** Så samlede han kappen op, som var faldet af Elias, og gik tilbage og stillede sig ved Jordans bred. **14** Han tog kappen, som var faldet af Elias, slog på vandet med den og sagde: »Hvor er nu Herren, Elias’ Gud?« Da han slog på vandet, delte det sig, og Elisa gik over.

**15** Da nu profeterne fra Jeriko så ham på afstand, sagde de: »Elias’ ånd er kommet over Elisa!« De gik ham i møde, kastede sig til jorden for ham **16** og sagde til ham: »Der er hos dine tjenere halvtreds modige mænd; lad dem gå ud og søge efter din herre. Det kan være, at Herrens ånd har taget ham og kastet ham hen på et af bjergene eller i en af dalene.« Men han svarede: »I skal ikke sende nogen.« **17** Men da de blev ved med at plage ham, sagde han: »Så send dem ud!« De sendte så halvtreds mand af sted, som søgte efter ham i tre dage uden at finde ham. **18** Da de kom tilbage til Elisa, som var blevet i Jeriko, sagde han til dem: »Sagde jeg ikke til jer, at I ikke skulle gå ud?«

#### Elisas undergerninger

**19** Mændene i byen sagde til Elisa: »Byen ligger dejligt, som du selv ser, herre, men vandet er usundt og egnen plaget af aborter.« **20** Han sagde: »Hent mig en ny skål, og kom salt i den!« Da de havde gjort det, **21** gik han ud til kilden, kastede saltet i den og sagde: »Dette siger Herren: Jeg gør dette vand sundt; det skal ikke mere volde død eller abort.« **22** Vandet blev sundt, og det er det den dag i dag efter det ord, Elisa havde talt.

**23** Derfra drog han op til Betel. Mens han var på vej op, kom nogle små drenge ud fra byen. De gjorde nar af ham og sagde: »Kom herop, skaldepande, kom herop, skaldepande!« **24** Han vendte sig om, så på dem og forbandede dem i Herrens navn, og ud af skoven kom to bjørne og rev toogfyrre af drengene ihjel.

**25** Derfra gik han til Karmels bjerg, hvorfra han vendte tilbage til Samaria.

### 2 Kong 3

#### Joram af Israel

**1** Joram, Akabs søn, blev konge over Israel i Samaria i Judas konge Joshafats attende regeringsår, og han regerede tolv år. **2** Han gjorde, hvad der var ondt i Herrens øjne, men ikke helt som sin far og sin mor. Han fjernede Ba’al-støtten, som hans far havde ladet lave. **3** Men han holdt fast ved de synder, som Jeroboam, Nebats søn, havde forledt Israel til; han veg ikke fra dem.

#### Krigen mod Moab

**4** Moabs konge Mesha drev fåreavl, og han plejede at levere hundrede tusind lam og uld af hundrede tusind væddere til Israels konge. **5** Men da Akab var død, gjorde Moabs konge oprør mod Israels konge. **6** Kong Joram rykkede straks ud fra Samaria og mønstrede hele Israel. **7** Derpå sendte han bud til Judas konge Joshafat: »Moabs konge har gjort oprør mod mig. Vil du gå med mig i krig mod Moab?« Han svarede: »Jeg vil rykke ud! Jeg gør som du, mine folk som dine folk, mine heste som dine heste!« **8** Da han spurgte: »Hvilken vej skal vi rykke ud?« svarede Joram: »Gennem Edoms ørken.«

**9** Israels konge, Judas konge og Edoms konge drog så af sted, men da de havde tilbagelagt en strækning på syv dagsmarcher, var der ikke mere vand til hæren og til dyrene, de havde med. **10** Israels konge udbrød: »Ak, Herren har bestemt kaldt disse tre konger ud for at give dem i Moabs magt.« **11** Joshafat spurgte: »Er der ikke en af Herrens profeter her, hos hvem vi kan søge råd fra Herren?« En af Israels konges folk svarede: »Her er Elisa, Shafats søn; han var den, der hældte vand over Elias’ hænder.« **12** Joshafat sagde: »Hos ham er Herrens ord.« Israels konge og Joshafat og Edoms konge gik så ned til ham. **13** Men Elisa sagde til Israels konge: »Hvad har du og jeg med hinanden at gøre? Gå du til din fars og mors profeter!« Men Israels konge svarede ham: »Nej, det er Herren, der har kaldt disse tre konger ud for at give dem i Moabs magt.« **14** Elisa svarede: »Så sandt Hærskarers Herre lever, som jeg er i tjeneste hos: Havde det ikke været for Judas konge Joshafats skyld, ville jeg ikke have ænset dig eller værdiget dig et blik. **15** Men hent mig nu en, der kan spille!« Mens han spillede, greb Herrens hånd Elisa, **16** og han sagde: »Dette siger Herren: Grav denne dal fuld af grøfter, **17** for dette siger Herren: I får hverken vind eller regn at se, og dog skal denne dal fyldes med vand, så både I og jeres hær og dyr kan drikke. **18** Men det er ikke nok i Herrens øjne; derfor vil han også give Moab i jeres magt. **19** I skal indtage alle befæstede byer og alle prægtige byer, fælde alle nyttige træer og tilstoppe alle kilder, og alle gode marker skal I ødelægge med sten.«

**20** Næste morgen ved morgenofferets tid strømmede der vand ned fra Edom, og landet fyldtes med vand. **21** I hele Moab havde man hørt, at kongerne var rykket ud for at angribe dem, og alle fra den våbenføre alder og opefter var blevet kaldt sammen og havde taget opstilling langs grænsen. **22** Tidligt om morgenen, da solen stod op over vandet, så moabitterne vandet foran sig rødt som blod, **23** og de råbte: »Det er blod! Kongerne er kommet i indbyrdes kamp og har slået hinanden ihjel. Nu ud efter byttet, Moab!« **24** Men da de kom til Israels lejr, gik israelitterne til modstand og slog moabitterne, som tog flugten, og de trængte ind i landet og erobrede Moab. **25** Byerne rev de ned, og alle gode marker dængede de til med sten – hver mand kastede sin sten – alle kilder tilstoppede de, og alle nyttige træer fældede de. Til sidst stod kun Kir-Hareset tilbage, og den blev omringet af slyngekastere, der gik til angreb på den. **26** Da Moabs konge så, at han ikke kunne slå angrebet tilbage, prøvede han med syv hundrede mand med dragne sværd at bryde igennem hen imod Edoms konge, men det mislykkedes. **27** Da tog han sin førstefødte søn, der skulle være konge efter ham, og bragte ham som brændoffer på muren. Der kom stor vrede over Israel, og de brød op og vendte tilbage til deres land.

### 2 Kong 4

#### Elisa og den fattige enke

**1** En kvinde, der havde været gift med en af profeterne, råbte om hjælp til Elisa: »Min mand er død, herre, og du ved selv, at din tjener frygtede Herren. Nu er en ågerkarl kommet for at tage begge mine børn til trælle.« **2** Elisa spurgte hende: »Hvad kan jeg gøre for dig? Fortæl mig, hvad du har derhjemme.« Hun svarede: »Din trælkvinde har ikke andet end en lille krukke olie.« **3** Han sagde: »Gå ud og bed alle dine naboer om nogle krukker; det skal være tomme krukker, og der må ikke være for få af dem. **4** Gå så hjem og luk døren bag dig og dine sønner, og hæld olien over i alle krukkerne, og stil dem til side, efterhånden som de bliver fulde.« **5** Hun forlod ham og lukkede døren bag sig og sine sønner. De rakte hende krukkerne, og hun hældte i. **6** Da krukkerne var fyldt, sagde hun til sin søn: »Ræk mig en krukke til!« Men han svarede: »Der er ikke flere.« Så standsede olien. **7** Hun gik ind til gudsmanden og fortalte ham det, og han sagde: »Gå hen og sælg olien og betal din gæld! Resten kan du og dine sønner leve af.«

#### Elisa opvækker den shunemitiske kvindes søn

**8** En dag kom Elisa gennem Shunem. Der boede en velstående kvinde, og hun indbød ham til at spise. Hver gang han kom forbi der, tog han ind hos hende for at spise. **9** Hun sagde til sin mand: »Jeg ved, at han, som bestandig kommer denne vej forbi, er en hellig gudsmand. **10** Lad os indrette et lille værelse ovenpå og sætte en seng, et bord, en stol og en lampe op til ham. Så kan han være der, hver gang han kommer hos os.« **11** En dag han kom på besøg, gik han op i værelset og lagde sig dér. **12** Han sagde til sin tjener Gehazi: »Kald på denne shunemitiske kvinde.« Det gjorde han, og hun kom op til ham. **13** Elisa sagde til Gehazi: »Spørg hende: Hvad kan vi gøre for dig, nu du har gjort dig al den ulejlighed for vores skyld? Kan vi tale din sag for kongen eller for hærføreren?« Hun svarede: »Jeg bor midt i mit folk!« **14** Elisa spurgte: »Hvad kan jeg så gøre for hende?« og Gehazi svarede: »Hun har ikke nogen søn, og hendes mand er gammel.« **15** Han sagde: »Kald på hende!« Det gjorde han, og hun kom og blev stående i døråbningen. **16** Så sagde han: »Næste år ved denne tid skal du sidde med et barn i favnen.« Men hun svarede: »Nej, herre, du gudsmand, lyv dog ikke for din trælkvinde!« **17** Men kvinden blev gravid og fødte en søn det følgende år, ved den tid Elisa havde sagt til hende.

**18** Drengen blev stor, og en dag, da han var gået ud til sin far hos høstfolkene, **19** sagde han til sin far: »Av, mit hoved, av, mit hoved!« Faderen sagde til en karl: »Bær ham hjem til hans mor.« **20** Han bar ham så hjem til hans mor, og drengen sad på hendes skød indtil middag; så døde han. **21** Hun gik ovenpå, lagde ham på gudsmandens seng og gik ud og lukkede døren. **22** Så kaldte hun på sin mand og sagde: »Lad mig få en af karlene og et æsel, så jeg kan skynde mig hen til gudsmanden og komme tilbage igen.« **23** Han spurgte: »Hvorfor vil du hen til ham i dag, når det hverken er nymånedag eller sabbat?« Hun svarede: »Bryd dig ikke om det!« **24** Så sadlede hun æslet og sagde til karlen: »Af sted! Stands ikke, før jeg siger til.«

**25** Hun tog så af sted og kom til gudsmanden på Karmels bjerg. Da han så hende komme, sagde han til sin tjener Gehazi: »Dér kommer den shunemitiske kvinde. **26** Løb hende i møde, og spørg hende, hvordan hun selv, hendes mand og hendes dreng har det.« Hun sagde: »Vi har det godt.« **27** Da hun var kommet hen til gudsmanden på bjerget, greb hun om hans fødder, og da Gehazi nærmede sig for at skubbe hende væk, sagde gudsmanden: »Lad hende være! Hun er fortvivlet, og det har Herren holdt skjult for mig og ikke fortalt mig.« **28** Og hun sagde: »Har jeg bedt min herre om en søn? Sagde jeg ikke: Lad være med at give mig falske forhåbninger.«

**29** Da sagde han til Gehazi: »Bind kjortlen op om lænderne, tag min stav i hånden og gå! Møder du nogen undervejs, så hils ikke på dem, og hilser nogen på dig, så svar dem ikke. Du skal lægge min stav over drengens ansigt.« **30** Men drengens mor sagde: »Så sandt Herren lever, og så sandt du lever: Jeg forlader dig ikke!« Så stod han op og fulgte med hende.

**31** Gehazi var imidlertid gået i forvejen og havde lagt staven over drengens ansigt, men der var intet at høre, ikke en lyd. Så gik han tilbage, og da han mødte Elisa, fortalte han ham, at drengen ikke var vågnet. **32** Elisa kom ind i huset, og drengen lå død på sengen. **33** Så gik han ind, lukkede døren bag sig, så de var alene, og bad til Herren. **34** Derpå lagde han sig hen over drengen med sin mund mod hans, sine øjne mod hans, og sine hænder mod hans hænder, og han krummede sig sammen over ham, så barnet fik varme i kroppen. **35** Så gik han ned i huset, frem og tilbage, gik op igen og krummede sig sammen over drengen. Da nøs drengen syv gange og åbnede sine øjne.

**36** Elisa kaldte på Gehazi og sagde: »Kald på den shunemitiske kvinde!« Det gjorde han, og da hun kom ind til ham, sagde han: »Tag din søn!« **37** Hun kom hen og kastede sig til jorden for hans fødder. Så tog hun sin søn og gik.

#### Elisa skaffer mad til profeterne

**38** Elisa var kommet tilbage til Gilgal. Der var hungersnød i landet. Engang profeterne sad foran ham, sagde han til sin tjener: »Sæt den store gryde over og kog en ret mad til profeterne.« **39** En af dem var gået ud på marken for at samle urter; han havde fundet nogle ranker og plukkede sin kjortel fuld med vilde agurker. Han kom hjem med dem, skar dem i skiver og kom dem i gryden. De kendte dem ikke. **40** Så øste de op for mændene; men ikke så snart havde de smagt på maden, før de råbte: »Gudsmand, der er død i gryden!« Og de kunne ikke spise det. **41** Han sagde: »Tag noget mel!« og det kom han i gryden. Så sagde han: »Øs op for folkene, så de kan spise.« Og nu var der ikke noget skadeligt i gryden.

**42** Engang kom en mand fra Ba’al-Shalisha og bragte gudsmanden nogle brød af førstegrøden, tyve bygbrød og noget frisk korn i sin ransel. Han sagde: »Giv folkene det at spise!« **43** Hans tjener svarede: »Det er da ikke noget at sætte for hundrede mand!« Men han sagde: »Giv folkene det at spise, for dette siger Herren: De skal spise og få tilovers!« **44** Tjeneren satte det for dem, og de spiste og fik tilovers, som Herren havde sagt.

### 2 Kong 5

#### Elisa og Na’aman

**1** Aramæerkongens hærfører Na’aman nød stor respekt og var meget anset hos sin herre, for ved ham havde Herren givet Aram sejr. Men manden var blevet spedalsk.

**2** Engang havde aramæerne på et strejftogt bortført en lille pige fra Israel, og hun var blevet tjenestepige for Na’amans hustru. **3** Hun sagde til sin frue: »Gid min herre kunne komme til profeten i Samaria. Han skulle nok befri ham for hans spedalskhed!« **4** Na’aman gik til sin herre og fortalte ham, at pigen fra Israel havde sagt sådan og sådan, **5** og Arams konge sagde: »Tag af sted! Jeg sender et brev med til Israels konge.« Så tog Na’aman af sted, og han tog ti talenter sølv og seks tusind guldstykker med sig, desuden ti sæt festklæder. **6** Han overbragte brevet til Israels konge. Der stod: »Jeg sender dette brev til dig med min tjener Na’aman. Ham skal du befri for hans spedalskhed!«

**7** Da Israels konge læste brevet, flængede han sine klæder og sagde: »Er jeg Gud, så jeg skulle have magt over liv og død, siden dette menneske sender bud til mig om at helbrede en mand for hans spedalskhed? I må da indse, at han søger påskud til strid med mig.« **8** Da gudsmanden Elisa hørte, at Israels konge havde flænget sine klæder, sendte han bud til kongen og sagde: »Hvorfor flænger du dine klæder? Lad ham komme til mig, så skal han erfare, at der er en profet i Israel.«

**9** Så kom Na’aman med heste og vogn og gjorde holdt for døren til Elisas hus. **10** Elisa sendte et bud ud til ham med den besked: »Gå hen og bad dig syv gange i Jordan, så bliver din krop rask, og du bliver ren.« **11** Men Na’aman blev vred og tog af sted. Han sagde: »Jeg tænkte, at han selv ville være kommet ud og have stillet sig op og påkaldt Herren sin Guds navn og ville have svinget sin hånd over det syge sted, så spedalskheden var forsvundet. **12** Er Damaskus’ floder, Abana og Parpar, ikke bedre end alle vandløb i Israel? Kunne jeg ikke bade i dem og blive ren?« Så vendte han om og drog bort i vrede.

**13** Men hans tjenere kom hen til ham og sagde: »Fader, hvis profeten havde sagt noget svært til dig, ville du så ikke have gjort det? Så meget mere nu, da han blot har sagt: Bad dig, og bliv ren!« **14** Så gik han ned og dyppede sig syv gange i Jordan, som gudsmanden havde sagt, og hans krop blev så rask som en lille drengs, og han blev ren. **15** Derefter vendte Na’aman tilbage til gudsmanden med hele sit følge. Da han var kommet derhen og var trådt frem for ham, sagde han: »Nu ved jeg, at der ikke er nogen Gud på hele jorden undtagen i Israel. Tag nu imod en gave fra din tjener!« **16** Men Elisa svarede: »Så sandt Herren lever, som jeg står i tjeneste hos: Jeg tager ikke imod noget!« Og skønt han nødte ham, sagde han nej.

**17** Da sagde Na’aman: »Så lad være! Men lad mig få så meget jord med, som et spand muldyr kan trække, herre, for fra nu af vil jeg ikke bringe brændofre eller slagtofre til andre guder end Herren. **18** Men på et enkelt punkt må Herren tilgive mig, din tjener: Når min herre kongen går ind i Rimmons tempel for at tilbede dér, og han støtter sig til mig, så jeg også må kaste mig ned i Rimmons tempel, når han kaster sig ned i Rimmons tempel, så må Herren tilgive din tjener på det punkt.« **19** Elisa svarede ham: »Gå med fred!«

Da Na’aman var kommet et stykke vej, **20** tænkte gudsmanden Elisas tjener Gehazi: »Min herre har ladet denne aramæer Na’aman slippe billigt ved ikke at tage imod det, han havde bragt med. Så sandt Herren lever: Jeg løber efter ham og får noget af ham!« **21** Så satte Gehazi efter Na’aman, og da Na’aman så en mand komme løbende efter sig, sprang han af vognen, gik ham i møde og spurgte: »Er der noget galt?« **22** »Nej,« svarede han, »men min herre har sendt mig med den besked: Jeg har lige fået besøg af to unge mænd fra Efraims bjergland, to af profeterne. Lad dem få en talent sølv og to sæt festklæder.« **23** Na’aman svarede: »Tag dog to talenter!« og han nødte ham. Så lagde han to talenter sølv i to punge og gav dem sammen med to sæt festklæder til to af sine tjenere, der gik foran Gehazi og bar det. **24** Da han var kommet til byhøjen, skilte han dem af med det og gemte det i huset, hvorefter han lod mændene gå.

**25** Selv gik han hen og trådte frem for sin herre. Elisa spurgte ham: »Hvor har du været, Gehazi?« Han svarede: »Ingen steder, herre.« **26** Men Elisa sagde: »Var jeg ikke med i ånden, da en mand forlod sin vogn og gik dig i møde? Nu da du har fået sølv, vil du nok bruge det til at skaffe dig klæder, oliventræer, vingårde, får og okser, trælle og trælkvinder. **27** Men Na’amans spedalskhed skal klæbe ved dig og din slægt til evig tid!« Og Gehazi forlod ham, hvid som sne af spedalskhed.

### 2 Kong 6

#### Elisa og den tabte økse

**1** Profeterne sagde engang til Elisa: »Vi har ikke plads nok her, hvor vi sidder foran dig. **2** Lad os gå ned til Jordan og hver især hente en træstamme der. Så kan vi bygge os et sted, hvor vi kan bo.« Han svarede: »Gå bare!« **3** Men en af dem sagde: »Gå dog med dine tjenere!« »Ja,« sagde han **4** og gik med dem. Da de kom til Jordan, gav de sig til at fælde træerne. **5** Mens én nu var i færd med at fælde en stamme, faldt hans økse i vandet, og han råbte: »Ak, herre, det var endda en, jeg havde lånt!« **6** Gudsmanden spurgte: »Hvor faldt den i?« Da han havde vist ham stedet, skar han et stykke træ af og kastede det derhen, og det fik øksen til at flyde ovenpå. **7** Så sagde Elisa: »Tag den op!« og manden rakte hånden ud og tog den op.

#### Elisa i aramæerkrigen

**8** Engang aramæerkongen lå i krig med Israel, holdt han rådslagning med sine folk og sagde: »På det og det sted skal I gå i stilling.« **9** Men gudsmanden sendte bud til Israels konge: »Tag dig i agt for at passere det sted, for dér har aramæerne lagt sig i stilling.« **10** Israels konge sendte da folk ud til det sted, gudsmanden havde sagt ham, og hver gang han advarede ham, tog han sig i agt dér, og det var ikke kun én eller to gange.

**11** Det blev aramæerkongen ophidset over; han tilkaldte sine folk og sagde til dem: »Kan I ikke sige mig, hvem af vore det er, der sender bud til Israels konge?« **12** En af folkene svarede: »Det er ingen af os, herre konge. Men Elisa, profeten i Israel, fortæller Israels konge hvert ord, du siger i dit sovekammer.« **13** Så sagde han: »Gå hen og find ud af, hvor han er, så vil jeg sende folk ud og få fat på ham.« Da han fik at vide, at han var i Dotan, **14** sendte han heste og vogne og en stor hærstyrke derhen, og de kom om natten og omringede byen. **15** Da gudsmandens tjener tidligt næste morgen gik ud, opdagede han, at en hærstyrke med heste og vogne havde omringet byen. Den unge mand spurgte ham: »Ak, herre, hvad skal vi gøre?« **16** Men han sagde: »Frygt ikke, der er flere på vores side end på deres!« **17** Så bad Elisa: »Herre, åbn øjnene på ham, så han kan se!« Herren åbnede den unge mands øjne, og han så, at bjerget var fuldt af ildheste og ildvogne rundt om Elisa. **18** Da fjenderne kom ned mod Elisa, bad han til Herren: »Slå dog disse folk med blindhed!« og på Elisas bøn slog han dem med blindhed. **19** Derpå sagde Elisa til dem: »Det her er ikke den rigtige vej og heller ikke den rigtige by. Kom med mig, så vil jeg føre jer til den mand, I søger.« Så førte han dem til Samaria. **20** Da de var kommet ind i Samaria, sagde Elisa: »Herre, åbn øjnene på dem, så de kan se!« Herren åbnede deres øjne, og de opdagede, at de var midt inde i Samaria.

**21** Da Israels konge så dem, spurgte han Elisa: »Skal jeg slå dem ihjel, fader?« **22** Han svarede: »Slå dem ikke ihjel! Plejer du måske at slå dem ihjel, som du har taget til fange med sværd og bue? Nej, sæt mad og drikke for dem, lad dem spise og drikke og så vende hjem til deres herrer.« **23** Kongen anrettede så et festmåltid for dem, og da de havde spist og drukket, lod han dem gå, og de vendte hjem til deres herrer.

Aramæerne foretog ikke flere strejftogter ind i Israel.

#### Elisa under Samarias belejring

**24** Siden hen samlede aramæerkongen Ben-Hadad hele sin hær og drog op og belejrede Samaria. **25** Der blev så stor hungersnød i Samaria under belejringen, at et æselhoved kostede firs sekel sølv og en kvart kab duemøg fem sekel. **26** En dag Israels konge gik forbi på muren, råbte en kvinde til ham: »Hjælp os, herre konge!« **27** Han svarede: »Hvis ikke Herren hjælper dig, hvordan skulle jeg så hjælpe dig? Fra tærskepladsen? Eller fra vinpersen?« **28** Så spurgte kongen hende: »Hvad er der i vejen?« Hun svarede: »Kvinden dér sagde til mig: Kom med din søn, så spiser vi ham i dag, og min søn kan vi spise i morgen. **29** Så kogte vi min søn og spiste ham. Men næste dag sagde jeg til hende: Kom med din søn, så spiser vi ham. Men så gemte hun sin søn.« **30** Da kongen hørte kvindens ord, flængede han sine klæder, mens han gik på muren, og folk så, at han indenunder havde sæk på kroppen. **31** Han udbrød: »Gud ramme mig igen og igen, hvis hovedet bliver siddende dagen ud på Elisa, Shafats søn!«

**32** Elisa sad netop i sit hus, og de ældste sad hos ham, da kongen sendte en mand i forvejen. Men før budet nåede derhen, sagde Elisa til de ældste: »Er I klar over, at denne morder har sendt en mand for at hugge mit hoved af? Sørg for at lukke døren, når budet kommer, og stem døren imod ham. Jeg kan allerede høre hans herres fodtrin bag ham.« **33** Mens han talte med dem, kom kongen ned til ham, og han sagde: »Denne ulykke er kommet fra Herren. Hvorfor skal jeg længere vente på Herren?«

### 2 Kong 7

**1** Da sagde Elisa: »Hør Herrens ord! Dette siger Herren: I morgen skal en sea fint mel kun koste en sekel i Samarias port, og to sea byg kun en sekel.« **2** Kongens adjudant, som han støttede sig til, svarede gudsmanden: »Om så Herren satte vinduer på himlen, ville dette ikke ske!« Men Elisa sagde: »Det skal du få at se med dine egne øjne, men du kommer ikke til at nyde noget af det.«
**3** Nu sad der ved byporten fire spedalske mænd. De sagde til hinanden: »Hvorfor sidder vi her, til vi skal dø? **4** Beslutter vi at gå ind i byen, hvor der er hungersnød, så dør vi dér. Bliver vi siddende her, dør vi også. Lad os hellere gå over til aramæernes lejr. Skåner de vores liv, overlever vi; slår de os ihjel, dør vi.« **5** I skumringen rejste de sig og gik over mod aramæernes lejr, og da de var kommet til udkanten af lejren, var der ikke en levende sjæl. **6** Herren havde nemlig ladet aramæerhæren høre lyden af vogne og heste og en stor hær, så de havde sagt til hinanden: »Nu har Israels konge lejet hittitternes og egypternes konger til at falde over os.« **7** Så havde de taget flugten i skumringen og havde efterladt deres telte og deres heste og æsler, hele lejren; de var flygtet for at redde livet. **8** Nu kom disse spedalske til udkanten af lejren og gik ind i et telt. De spiste og drak og tog sølv og guld og klæder med sig derfra og skjulte det. Så vendte de tilbage og gik ind i et andet telt, tog alting med sig derfra og skjulte det.

**9** Men så sagde de til hinanden: »Vi bærer os ikke rigtigt ad. Dagen i dag er en dag med godt nyt, og vi tier bare stille! Venter vi til daggry, pådrager vi os skyld. Kom, lad os gå hen og fortælle det i kongens hus.« **10** De kom så og råbte til byens portvagt og fortalte dem, at de var gået ind i aramæernes lejr, og at der ikke var et levende menneske at se eller høre, kun heste og æsler, der stod tøjret, og alle teltene. **11** Portvagten råbte det videre, og det blev meldt derinde i kongens palads. **12** Kongen stod op om natten og sagde til sine folk: »Nu skal jeg fortælle jer, hvad aramæerne har for med os. De ved, at vi er udhungrede, og derfor er de gået ud af lejren og har gemt sig på åben mark med den bagtanke, at når vi går ud af byen, kan de gribe os levende og rykke ind i byen.«

**13** Men en af hans folk svarede: »Lad os tage nogle stykker af de heste, som er tilbage i byen. Enten går det dem, som det går hele den israelitiske hær, der er tilbage i byen, eller det går dem som den israelitiske hær, som er omkommet. Lad os nu sende dem af sted og se, hvad der sker.« **14** Så tog de to vogne med heste, og kongen sendte dem efter den aramaiske hær med den besked: »Tag af sted og se efter!« **15** De fulgte efter dem lige til Jordan, og hele vejen var fuld af klæder og våben, som aramæerne havde kastet fra sig under deres hovedkulds flugt. Så vendte sendebudene tilbage og fortalte det til kongen. **16** Da strømmede folk ud og plyndrede den aramaiske lejr, og en sea fint mel kom til at koste en sekel og to sea byg en sekel, som Herren havde sagt.

**17** Ved porten havde kongen posteret adjudanten, som han støttede sig til, og ham trampede folk ned i porten, så han døde, sådan som gudsmanden havde forudsagt, dengang kongen kom ned til ham. **18** Da gudsmanden sagde til kongen: »I morgen skal to sea byg kun koste en sekel, og en sea fint mel kun en sekel i Samarias port,« **19** havde adjudanten svaret gudsmanden: »Om så Herren satte vinduer på himlen, ville dette ikke ske,« og Elisa havde sagt: »Det skal du få at se med dine egne øjne, men du kommer ikke til at nyde noget af det.« **20** Og sådan gik det ham: Folk trampede ham ned i porten, så han døde.

### 2 Kong 8

#### Elisa og kvinden fra Shunem

**1** Elisa sagde til den kvinde, hvis søn han havde vakt til live: »Drag til udlandet sammen med din familie og slå dig ned, hvor du kan. For Herren har kaldt på hungersnøden, og den vil komme over landet i syv år.« **2** Kvinden brød op og gjorde, som gudsmanden havde sagt, og drog med sin familie til udlandet og boede syv år i filistrenes land.

**3** Da de syv år var gået, vendte kvinden tilbage fra filistrenes land, og hun gik så hen for at bede kongen om hjælp til at få sit hus og sin jord tilbage. **4** Kongen havde bedt Gehazi, gudsmandens tjener, om at fortælle ham om alle de store gerninger, Elisa havde udført, **5** og netop som han var ved at fortælle kongen om, hvordan Elisa havde vakt den døde til live, kom kvinden, hvis søn han havde vakt til live, og bad kongen om hjælp til at få sit hus og sin jord tilbage. Gehazi udbrød: »Herre konge! Det er kvinden, og det er hendes søn, som Elisa vakte til live!« **6** Kongen spurgte kvinden ud, og hun fortalte ham historien. Så stillede kongen en hofmand til hendes rådighed og sagde: »Sørg for, at hun får al sin ejendom tilbage, også markens afgrøde, lige fra den dag hun forlod landet til nu.«

#### Elisa hos aramæerkongen

**7** Elisa kom til Damaskus. Der lå Arams konge Ben-Hadad syg, og da det blev meddelt kongen, at gudsmanden var kommet dertil, **8** sagde han til Hazael: »Tag en gave med dig, gå hen og mød gudsmanden, og spørg Herren gennem ham, om jeg kommer mig af min sygdom.« **9** Så gik Hazael hen og mødte ham. Han havde en gave med sig, der bestod af alt godt fra Damaskus, så meget som fyrre kameler kunne bære. Han kom og trådte frem for Elisa og sagde: »Din søn Ben-Hadad, Arams konge, sender mig til dig for at spørge, om han vil komme sig af sin sygdom.« **10** Elisa svarede ham: »Gå hen og sig til ham: ›Vist skal du komme dig!‹ Men Herren har ladet mig se, at han skal dø.« **11** Gudsmanden stirrede stift frem for sig og stivnede i forfærdelse, og så brast han i gråd. **12** Da Hazael spurgte: »Hvorfor græder du, herre?« svarede han: »Fordi jeg ved, hvor megen ulykke du skal volde israelitterne. Deres fæstninger skal du stikke ild på, deres unge mænd skal du dræbe med sværdet, deres småbørn skal du knuse, og deres gravide kvinder skal du sprætte maven op på.« **13** Hazael svarede: »Hvad er din hund af en tjener, at han skulle kunne udføre så store bedrifter?« Men Elisa sagde: »Herren har ladet mig se dig som konge over Aram.« **14** Hazael forlod så Elisa og kom til sin herre, som spurgte ham: »Hvad sagde Elisa til dig?« Han svarede: »Han sagde til mig: Du skal komme dig!« **15** Men næste dag tog han et klæde, dyppede det i vand og bredte det ud over hans ansigt. Så døde han, og Hazael blev konge efter ham.

#### Joram af Juda

**16** I Akabs søn kong Joram af Israels femte regeringsår blev Joram konge; han var søn af Judas konge Joshafat. **17** Han var toogtredive år, da han blev konge, og han regerede otte år i Jerusalem. **18** Han fulgte i Israels kongers spor, sådan som Akabs hus havde gjort, for han var gift med en datter af Akab, og han gjorde, hvad der var ondt i Herrens øjne. **19** Men for sin tjener Davids skyld ville Herren ikke ødelægge Juda; han havde jo lovet ham, at han altid skulle have en lampe for Herrens ansigt.

**20** I Jorams dage rev Edom sig løs af Judas magt, og de valgte sig en konge. **21** Da Joram derefter drog over til Sair med alle sine vogne, og da han om natten gik til angreb på Edom, der havde omringet ham, slog Edom både ham og hans vognkommandanter, og folkene flygtede hver til sit. **22** Sådan rev Edom sig løs af Judas magt, lige til den dag i dag. På samme tid rev også Libna sig løs.

**23** Hvad der ellers er at fortælle om Joram, alt hvad han gjorde, står jo i Judas Kongers Krønike. **24** Joram lagde sig til hvile hos sine fædre, og man begravede ham hos hans fædre i Davidsbyen, og hans søn Akazja blev konge efter ham.

#### Akazja af Juda

**25** I Akabs søn kong Joram af Israels tolvte regeringsår blev Akazja konge; han var søn af Judas konge Joram. **26** Akazja var toogtyve år, da han blev konge, og han regerede ét år i Jerusalem. Hans mor hed Atalja og var efterkommer af Israels konge Omri. **27** Han fulgte i Akabs hus’ spor, og han gjorde, hvad der var ondt i Herrens øjne ligesom Akabs hus; for han var besvogret med Akabs hus. **28** Han fulgte Akabs søn Joram i krig mod aramæerkongen Hazael ved Ramot i Gilead, men aramæerne sårede Joram. **29** Så vendte kong Joram tilbage til Jizre’el for dér at komme sig af de sår, aramæerne havde tilføjet ham ved Rama, da han kæmpede mod aramæerkongen Hazael. Og Judas konge Akazja, Jorams søn, drog ned for at se til Akabs søn Joram i Jizre’el, fordi han var syg.

### 2 Kong 9

#### Jehu af Israel

**1** Profeten Elisa kaldte på en af profeterne og sagde til ham: »Bind kjortlen op om lænderne, tag denne oliekrukke med dig og gå til Ramot i Gilead. **2** Når du kommer derhen, skal du opsøge Jehu, Nimshis søn, Joshafats sønnesøn. Få ham bort fra hans kammerater, og før ham ind i det inderste kammer. **3** Tag så oliekrukken, hæld olien ud over hans hoved, og sig: Dette siger Herren: Jeg salver dig til konge over Israel. Så skal du åbne døren og flygte, så hurtigt du kan.«

**4** Den unge mand gik til Ramot i Gilead, **5** og da han kom dertil, så han hærførerne sidde sammen, og han sagde: »Jeg har en besked til dig, hærfører.« »Til hvem af os?« spurgte Jehu, og han svarede: »Til dig, hærfører.« **6** Så rejste han sig og gik ind i huset, hældte olien ud over hans hoved og sagde til ham: »Dette siger Herren, Israels Gud: Jeg salver dig til konge over Herrens folk, over Israel. **7** Du skal dræbe din herre Akabs hus, så jeg får hævn for mine tjenere profeternes blod, ja for alle Herrens tjeneres blod, som Jezabel har udgydt. **8** Hele Akabs hus skal gå til grunde. Alle mænd i Akabs slægt vil jeg udrydde i Israel, rub og stub. **9** Jeg vil gøre med Akabs hus som med Nebats søn Jeroboams hus og som med Akijas søn Bashas hus. **10** Hundene skal æde Jezabel på Jizre’els jord, og ingen skal begrave hende.« Så åbnede han døren og flygtede.

**11** Da Jehu kom ud til sin herres folk, spurgte de ham: »Er der noget galt? Hvorfor kom dette forrykte menneske til dig?« Han svarede: »I kender den mand og hans snak.« **12** »Sludder,« sagde de, »fortæl os det nu!« Så sagde han: »Nøjagtigt sådan sagde han til mig: Dette siger Herren: Jeg salver dig til konge over Israel.« **13** Så tog mændene straks deres kapper, lagde dem under ham på selve trappen, stødte i hornet og råbte: »Jehu er konge!«

**14** Sådan dannede Jehu, Nimshis søn, Joshafats sønnesøn, en sammensværgelse mod Joram. Sammen med hele Israel havde Joram forsvaret Ramot i Gilead mod aramæerkongen Hazael. **15** Men kong Joram var vendt tilbage til Jizre’el for dér at komme sig af de sår, aramæerne havde tilføjet ham, da han kæmpede mod aramæerkongen Hazael. Jehu sagde: »Hvis I er enige med mig, må ingen slippe ud af byen, så han kan melde det i Jizre’el.« **16** Derpå steg Jehu til vogns og kørte til Jizre’el, for dér lå Joram syg, og Judas konge Akazja var taget ned for at besøge Joram. **17** Da udkigsposten, som stod på tårnet i Jizre’el, så Jehus flok nærme sig, råbte han: »Jeg kan se en flok mennesker!« Så sagde Joram: »Få fat på en rytter, og send ham ud at møde dem, lad ham spørge, om alt er i orden.« **18** Rytteren red dem i møde og sagde: »Kongen spørger, om alt er i orden.« Jehu svarede: »Hvad angår det dig, om alt er i orden? Slut op bag mig!« Udkigsposten meldte: »Sendebudet er nået hen til dem, men han vender ikke tilbage.« **19** Han sendte en anden rytter af sted, og da han var nået hen til dem, sagde han: »Kongen spørger, om alt er i orden.« Men Jehu svarede: »Hvad angår det dig, om alt er i orden? Slut op bag mig!« **20** Udkigsposten meldte: »Han er nået hen til dem, men han vender ikke tilbage, og de kører som Jehu, Nimshis søn, for han kører som forrykt.«

**21** Da sagde Joram: »Spænd for!« og de spændte for hans vogn. Israels konge Joram og Judas konge Akazja kørte Jehu i møde i hver sin vogn, og de mødte ham på jizre’elitten Nabots mark. **22** Da nu Joram så Jehu, spurgte han: »Er alt i orden, Jehu?« Han svarede: »Hvordan kan alt være i orden, så længe din mor Jezabel bliver ved med at hore med afguder og drive al sin trolddom?« **23** Joram gjorde omkring og flygtede, idet han råbte til Akazja: »Forræderi, Akazja!« **24** Men Jehu lagde en pil på buen og ramte Joram i ryggen, så pilen gik gennem hjertet, og han sank sammen i vognen. **25** Jehu sagde til sin adjudant Bidkar: »Smid ham ud på jizre’elitten Nabots mark, for husk, at da du og jeg kørte med forspand bag ved hans far Akab, fremsatte Herren dette udsagn imod ham: **26** ›I går så jeg Nabots og hans sønners blod, siger Herren. Det vil jeg gengælde dig på denne mark, siger Herren.‹ Smid ham nu ud på marken, som Herren har sagt!«

**27** Da Judas konge Akazja så det, flygtede han ad vejen til Bet-ha-Gan. Men Jehu forfulgte ham og råbte: »Også ham!« De ramte ham, mens han sad på vognen i Gur-passet nær Jibleam; men han fortsatte flugten til Megiddo, hvor han døde. **28** Hans folk kørte ham til Jerusalem og lagde ham i graven hos hans fædre i Davidsbyen. **29** Akazja var blevet konge over Juda i Jorams, Akabs søns, ellevte år.

**30** Så kom Jehu til Jizre’el. Da Jezabel hørte det, sminkede hun sine øjne og smykkede sit hoved, og så kiggede hun ud ad vinduet, **31** og da Jehu kom gennem porten, råbte hun: »Kommer du i fredelig hensigt, Zimri, du, der har dræbt din herre?« **32** Han så op mod vinduet og sagde: »Hvem er med mig, hvem?« Og da et par hoffolk kiggede ned til ham, **33** råbte han: »Smid hende ned!« Så smed de hende ned, og hendes blod sprøjtede på muren og på hestene, som trampede på hende. **34** Derpå gik han ind og spiste og drak. Så sagde han: »Tag jer af denne forbandede kvinde og begrav hende; hun var jo dog en kongedatter.« **35** De gik ud for at begrave hende, men fandt kun hendes hjerneskal, fødder og hænder. **36** Da de kom tilbage og fortalte ham det, sagde han: »Det var det, Herren sagde ved sin tjener, tishbitten Elias: På Jizre’els jord skal hundene æde Jezabels krop. **37** Jezabels lig skal blive til gødning på marken på Jizre’els jord, så ingen kan sige: Dette er Jezabel!«

### 2 Kong 10

**1** Akab havde halvfjerds sønner i Samaria. Jehu skrev nu et brev og sendte det til Samaria, til stormændene fra Jizre’el, de ældste, og til Akabs sønners formyndere. Han skrev: **2** »I har jo jeres herres sønner hos jer, og I har jo vognene, hestene, de befæstede byer og våbnene. Når I nu får dette brev, **3** så udse jer den bedste og mest velegnede af jeres herres sønner og sæt ham på hans fars trone, og kæmp for jeres herres hus.« **4** De blev meget bange og sagde: »Hvis to konger ikke kunne holde stand imod ham, hvordan skulle vi så kunne det?« **5** Hofchefen og byens kommandant, de ældste og formynderne sendte derfor bud til Jehu: »Vi er dine tjenere! Alt, hvad du befaler os, vil vi gøre. Vi vil ikke gøre nogen til konge. Gør, hvad du finder rigtigt.« **6** Så skrev han et nyt brev til dem: »Hvis I er på min side og adlyder mig, så kom til mig i Jizre’el i morgen med hovederne af jeres herres sønner.« Kongens sønner, halvfjerds i alt, var hos byens rige borgere, der opfostrede dem. **7** Da de fik brevet, tog de kongens sønner og halshuggede alle halvfjerds. De lagde hovederne i kurve og sendte dem til Jehu i Jizre’el. **8** Et sendebud kom og meddelte ham: »De har bragt hovederne af kongens sønner.« Han svarede: »Læg dem i to bunker i portåbningen til i morgen.«

**9** Næste morgen gik han ud, stillede sig op og talte til hele folket: »I er uden skyld; det er mig, der har dannet en sammensværgelse mod min herre og dræbt ham; men hvem har slået alle disse her ihjel? **10** Nu må I kunne forstå, at ikke et eneste ord, som Herren har talt imod Akabs hus, falder til jorden. Herren har gjort det, han sagde ved sin tjener Elias.« **11** Så dræbte Jehu alle dem, der var tilbage af Akabs hus i Jizre’el, og alle hans stormænd, hans fortrolige og hans præster; der var ingen, der overlevede.

**12** Derefter drog Jehu mod Samaria. Undervejs mødte han ved Bet-Eked-ha-Ro’im **13** Judas konge Akazjas brødre. Han spurgte, hvem de var, og de svarede: »Vi er Akazjas brødre. Vi er på vej for at hilse på kongens og kongemoderens sønner.« **14** Så sagde han: »Grib dem levende!« Det gjorde de, og ved cisternen i Bet-Eked halshuggede de dem, toogfyrre mand. Han lod ikke en eneste af dem tilbage.

**15** Da han drog videre derfra, mødte han Jonadab, Rekabs søn, der var gået ham i møde. Jehu hilste på ham og spurgte: »Er du lige så oprigtig mod mig, som jeg er mod dig?« Da Jonadab svarede ja, sagde Jehu: »Godt, så giv mig hånden!« Han gav ham hånden, og Jehu tog ham op i vognen. **16** »Kom med mig, og se min nidkærhed for Herren!« sagde han. Så kørte de videre i hans vogn. **17** Da han kom til Samaria, dræbte han alle dem, der var tilbage af Akabs slægt i Samaria, så han fik dem helt udryddet efter det ord, Herren havde talt til Elias.

**18** Derpå samlede Jehu alle indbyggerne og sagde til dem: »Akab dyrkede Ba’al lidt, Jehu vil dyrke ham meget. **19** Kald derfor alle Ba’al-profeterne, alle, der dyrker ham, og alle hans præster sammen hos mig. Ingen må udeblive, for jeg vil holde en stor offerfest for Ba’al. Enhver, der udebliver, skal miste livet.« Det var en list fra Jehus side for at tilintetgøre alle Ba’al-dyrkere. **20** Og Jehu befalede: »Udråb en hellig festforsamling for Ba’al!« Det gjorde de, **21** og så sendte Jehu bud rundt i hele Israel, og alle Ba’al-dyrkerne kom; der var ikke én, der blev væk. De gik ind i Ba’als tempel, og det blev stuvende fuldt. **22** Så sagde han til ham, der stod for klædekammeret: »Tag klæder frem til alle Ba’al-dyrkerne!« og han tog dragterne frem. **23** Da Jehu sammen med Jonadab, Rekabs søn, var kommet ind i Ba’als tempel, sagde han til Ba’al-dyrkerne: »Se godt efter, at der blandt jer ikke er nogen, der dyrker Herren, for her må kun være Ba’al-dyrkere.« **24** Så gik de ind for at bringe slagtofre og brændofre. Men Jehu havde stillet firs mand udenfor og havde sagt til dem: »Den, der lader nogen af de mænd undslippe, som jeg giver i jeres magt, skal bøde liv for liv.« **25** Da Jehu var færdig med at bringe brændofferet, råbte han til livvagten og våbendragerne: »Kom ind og hug dem ned! Ingen må slippe ud!« Livvagten og våbendragerne huggede dem ned med sværd og smed dem udenfor, og så gik de ind i Ba’als tempel igen **26** og tog Ba’al-templets stenstøtte ud og brændte den. **27** De knuste Ba’als stenstøtte, og Ba’als tempel rev de ned og gjorde det til et latrin; det er det den dag i dag. **28** Sådan udryddede Jehu Ba’al fra Israel. **29** Men de synder, som Jeroboam, Nebats søn, havde forledt Israel til, tyrekalvene af guld i Betel og Dan, veg Jehu ikke fra.

**30** Herren sagde til Jehu: »Fordi du har gjort, hvad der er ret og rigtigt i mine øjne, og har handlet mod Akabs hus, ganske som jeg ønskede, skal dine sønner sidde på Israels trone i fire slægtled.« **31** Men Jehu fulgte ikke omhyggeligt Herrens, Israels Guds, lov af hele sit hjerte. Han veg ikke fra de synder, som Jeroboam havde forledt Israel til.

**32** På den tid begyndte Herren at hugge stykker af Israel, for Hazael besejrede dem i hele Israels område **33** øst for Jordan: Hele Gileads land, gaditterne, rubenitterne og manassitterne, fra Aro’er ved Arnondalen, både Gilead og Bashan.

**34** Hvad der ellers er at fortælle om Jehu, alt hvad han gjorde, og alle hans heltegerninger, står jo i Israels Kongers Krønike. **35** Jehu lagde sig til hvile hos sine fædre. Man begravede ham i Samaria, og hans søn Joakaz blev konge efter ham. **36** Jehu regerede otteogtyve år i Samaria som konge over Israel.

### 2 Kong 11

#### Atalja af Juda

**1** Da Akazjas mor Atalja så, at hendes søn var død, gav hun sig til at udrydde hele kongeslægten. **2** Men Josheba, datter af kong Joram og søster til Akazja, fik Akazjas søn Joash smuglet bort fra de kongesønner, som skulle dræbes, og hun anbragte ham og hans amme i sengekammeret. De skjulte ham for Atalja, så han ikke blev dræbt. **3** I seks år var han skjult hos hende i Herrens tempel, mens Atalja regerede i landet.

**4** I det syvende år sendte Jojada bud efter hundredførerne for karerne og for livvagten og lod dem komme til sig i Herrens tempel, hvor han sluttede pagt med dem og tog dem i ed. Derpå lod han dem se kongesønnen **5** og befalede: »Sådan skal I gøre: Den tredjedel af jer, der kommer på sabbatten for at holde vagt ved kongens palads, **6** og den tredjedel, der er i Sur-porten, og den tredjedel, der er i porten bag livvagten, I skal på skift holde vagt ved templet. **7** Og de to afdelinger af jer, der plejer at blive afløst på sabbatten, skal stå vagt om kongen i Herrens tempel. **8** I skal stille jer i ring om kongen, hver med våben i hånd; den, der bryder ind i rækkerne, skal lide døden. I skal være om kongen, hvor han står og går.«

**9** Hundredførerne gjorde, ganske som præsten Jojada befalede. De tog hver deres mænd, både dem, der afløste, og dem, der blev afløst på sabbatten, og de kom til præsten Jojada. **10** Præsten gav hundredførerne spyddene og skjoldene, som havde tilhørt kong David, og som var i Herrens tempel. **11** Da livvagten stod opstillet, hver med våben i hånd, fra templets sydside til dets nordside, foran alteret og templet, rundt om kongen, **12** førte han kongesønnen ud, satte diademet på ham og gav ham loven. Så udråbte de ham til konge og salvede ham, og de klappede i hænderne og råbte: »Kongen leve!« **13** Da Atalja hørte råbet fra livvagten og folkemængden, gik hun ind til folkemængden i Herrens tempel, **14** og der så hun kongen stå ved søjlen, som det var skik, mens sang og trompetfanfarer bølgede om ham, og alle storbønderne jublede og blæste i trompeter. Så flængede Atalja sine klæder og råbte: »Forræderi, forræderi!« **15** Men præsten Jojada gav befaling til hærens beskikkede hundredførere og sagde til dem: »Før hende ud mellem rækkerne! Dem, der vil følge hende, skal I dræbe med sværdet.« For præsten havde sagt: »Hun må ikke lide døden i Herrens tempel.« **16** Så greb de hende, og da hun ad vejen gennem Hesteporten var kommet til kongens palads, blev hun dræbt der.

**17** Jojada sluttede nu pagten mellem Herren og kongen og folket om, at de skulle være Herrens folk, samt pagten mellem kongen og folket. **18** Derpå gik alle storbønderne til Ba’als tempel og rev det og dets altre ned og knuste dets billeder fuldstændigt, og de dræbte Ba’als præst Mattan foran altrene. Præsten satte vagt ved Herrens tempel, **19** og han tog hundredførerne, karerne og livvagten og alle storbønderne, og de førte kongen ned fra Herrens tempel og kom ad vejen gennem livvagtens port til kongens palads, hvor han satte sig på kongetronen; **20** alle storbønderne glædede sig, og byen forholdt sig i ro. Men Atalja dræbte man med sværd i kongens palads.

### 2 Kong 12

**1** Joash var syv år, da han blev konge.

#### Joash af Juda

**2** I Jehus syvende regeringsår blev Joash konge, og han regerede fyrre år i Jerusalem. Hans mor hed Sibja og var fra Be’ersheba. **3** Så længe Joash levede, gjorde han, hvad der var ret i Herrens øjne, fordi præsten Jojada var hans vejleder. **4** Men offerhøjene forsvandt ikke, folket fortsatte med at bringe slagtofre og tænde offerild på højene.

**5** Joash sagde til præsterne: »Alle de penge i gangbart sølv, der bringes til Herrens tempel som helliggaver, dels personskatten, som pålignes hver enkelt, dels alle de penge, man beslutter sig til at bringe til Herrens tempel, **6** dem skal præsterne modtage, hver fra sin kassemester, og så skal de udbedre skaderne på templet overalt, hvor de findes.« **7** Men i kong Joashs treogtyvende regeringsår havde præsterne endnu ikke udbedret skaderne på templet. **8** Derfor tilkaldte kong Joash præsten Jojada og præsterne og sagde til dem: »Hvorfor udbedrer I ikke skaderne på templet? I må ikke længere modtage penge fra jeres kassemester; I skal afgive pengene til udbedring af skaderne på templet.« **9** Præsterne gik så ind på ikke at modtage penge fra folket, mod at de ikke selv skulle sørge for udbedring af skaderne på templet. **10** Præsten Jojada tog en kiste, borede hul i låget og satte den ved alteret, til højre når man går ind i Herrens tempel. Deri lagde de præster, der var dørvogtere, alle de penge, der blev bragt til Herrens tempel. **11** Når de så, at der var mange penge i kisten, kom kongens skriver og ypperstepræsten og samlede de penge sammen, der fandtes i Herrens tempel, og talte dem. **12** Derpå gav de de optalte penge til dem, der forestod arbejdet, og som førte tilsyn med Herrens tempel, og de udbetalte dem til tømrermestrene og bygmestrene, som arbejdede på Herrens tempel, **13** og til murerne og stenhuggerne og til indkøb af tømmer og tilhuggede sten, der skulle bruges til udbedring af skaderne på Herrens tempel, alle udgifterne til udbedringen af templet. **14** Der blev ikke lavet sølvbægre, knive, stænkeskåle, trompeter, ingen genstande af guld eller af sølv til Herrens tempel for de penge, der blev bragt til Herrens tempel; **15** de blev givet til dem, der forestod arbejdet, og de udbedrede Herrens tempel med dem. **16** Man førte ikke kontrol med de mænd, som fik pengene betroet til at betale dem, der forestod arbejdet, for de handlede på tro og love. **17** Men skyldofferpengene og syndofferpengene blev ikke afleveret til Herrens tempel; de tilfaldt præsterne.

**18** På den tid gik aramæerkongen Hazael til angreb på Gat og indtog den. Da Hazael satte sig for at drage mod Jerusalem, **19** tog Judas konge Joash alle de helliggaver, som hans forfædre, Judas konger Joshafat, Joram og Akazja havde helliget, og sine egne helliggaver og alt det guld, der fandtes i skatkamrene i Herrens tempel og i kongens palads, og sendte det til aramæerkongen Hazael, der så drog bort fra Jerusalem.

**20** Hvad der ellers er at fortælle om Joash, alt hvad han gjorde, står jo i Judas Kongers Krønike. **21** Men Joashs folk dannede en sammensværgelse og dræbte ham ved Bet-Millo, på vejen ned mod Silla. **22** Det var hans folk Jozakar, Shim’ats søn, og Jozabad, Shomers søn, der dræbte ham. Man begravede ham hos hans fædre i Davidsbyen, og hans søn Amasja blev konge efter ham.

### 2 Kong 13

#### Joakaz af Israel

**1** I Akazjas søn kong Joash af Judas treogtyvende regeringsår blev Joakaz, Jehus søn, konge over Israel, og han regerede sytten år i Samaria. **2** Han gjorde, hvad der var ondt i Herrens øjne, og han fulgte de synder, som Jeroboam, Nebats søn, havde forledt Israel til; han veg ikke fra dem. **3** Så flammede Herrens vrede op mod Israel, og han gav dem i aramæerkongen Hazaels magt og i Hazaels søn Ben-Hadads magt i lang tid. **4** Men Joakaz formildede Herren, og Herren bønhørte ham, fordi han så, hvordan aramæerkongen undertrykte Israel. **5** Derfor gav Herren Israel en befrier, så de slap fri af Arams magt, og israelitterne kunne bo i fred som før. **6** Men de veg ikke fra de synder, som Jeroboams hus havde forledt Israel til; de fulgte dem, og selv Ashera-pælen blev stående i Samaria. **7** Der blev ikke levnet Joakaz flere krigsfolk end halvtreds ryttere, ti vogne og ti tusind mand fodfolk. Aramæerkongen havde nemlig tilintetgjort dem og trådt dem til støv.

**8** Hvad der ellers er at fortælle om Joakaz, alt hvad han gjorde, og alle hans heltegerninger, står jo i Israels Kongers Krønike. **9** Joakaz lagde sig til hvile hos sine fædre. Man begravede ham i Samaria, og hans søn Joash blev konge efter ham.

#### Joash af Israel

**10** I Judas konge Joashs syvogtredivte regeringsår blev Joash, Joakaz’ søn, konge over Israel, og han regerede seksten år i Samaria. **11** Han gjorde, hvad der var ondt i Herrens øjne. Han veg ikke fra alle de synder, som Jeroboam, Nebats søn, havde forledt Israel til, men fulgte dem.

**12** Hvad der ellers er at fortælle om Joash, alt hvad han gjorde, og alle hans heltegerninger, hvordan han førte krig mod Judas konge Amasja, står jo i Israels Kongers Krønike. **13** Joash lagde sig til hvile hos sine fædre, og Jeroboam satte sig på hans trone. Joash blev begravet i Samaria hos Israels konger.

#### Elisas død

**14** Elisa blev ramt af en dødelig sygdom. Så drog Israels konge Joash ned til ham, kastede sig grædende ned over ham og sagde: »Min fader, min fader, du Israels vogne og heste!« **15** Elisa sagde til ham: »Hent bue og pil!« og han hentede bue og pil. **16** Så sagde han til Israels konge: »Læg din hånd på buen!« Det gjorde han, og så lagde Elisa sine hænder på kongens **17** og sagde: »Åbn vinduet mod øst!« Han åbnede det, og Elisa sagde: »Skyd!« og han skød. Da sagde Elisa: »Det er Herrens sejrspil, og det er en sejrspil mod Aram. Du skal slå Aram fuldstændigt ved Afek.« **18** Han sagde: »Tag pilene!« og han tog dem. Så sagde han til Israels konge: »Slå på jorden!« og han slog tre gange, men holdt så op. **19** Da blev gudsmanden vred på ham og sagde: »Havde du slået fem eller seks gange, ville du have slået Aram fuldstændigt. Nu skal du kun slå Aram tre gange.«

**20** Elisa døde, og man begravede ham. År efter år trængte strejfskarer fra Moab ind i landet. **21** Da nogle folk engang var ved at begrave en mand, og de pludselig fik øje på en strejfskare, kastede de manden i Elisas grav, og da manden kom i berøring med Elisas knogler, blev han levende og rejste sig op.

**22** Aramæerkongen Hazael undertrykte Israel, så længe Joakaz levede. **23** Men Herren var nådig imod dem; han forbarmede sig over dem og vendte sig til dem på grund af sin pagt med Abraham, Isak og Jakob. Han ville ikke tilintetgøre dem, og han forstødte dem endnu ikke fra sit ansigt.

**24** Så døde aramæerkongen Hazael, og hans søn Ben-Hadad blev konge efter ham. **25** Joakaz’ søn Joash generobrede de byer fra Hazaels søn Ben-Hadad, som han havde erobret fra hans fader Joakaz i krig. Tre gange slog Joash ham og tog Israels byer tilbage.

### 2 Kong 14

#### Amasja af Juda

**1** I Joakaz’ søn kong Joash af Israels andet regeringsår blev Amasja konge; han var søn af Judas konge Joash. **2** Han var femogtyve år, da han blev konge, og han regerede niogtyve år i Jerusalem. Hans mor hed Joaddan og var fra Jerusalem. **3** Han gjorde, hvad der var ret i Herrens øjne, men ikke helt som sin fader David. Han gjorde, ganske som hans far Joash havde gjort. **4** Men offerhøjene forsvandt ikke. Folket fortsatte med at bringe slagtofre og tænde offerild på højene.

**5** Da han havde sikret sin kongemagt, slog han dem af sine folk ihjel, der havde dræbt hans far kongen. **6** Men mordernes børn dræbte han ikke, for der står i Moses’ lovbog, at Herren befaler: »Fædre må ikke lide døden for deres sønners synd, og sønner må ikke lide døden for deres fædres synd. Kun for sin egen synd skal man lide døden.«

**7** Det var ham, der slog Edom i Saltdalen, ti tusind mand, og indtog Sela, som han gav navnet Jokte’el, hvad den hedder den dag i dag.

**8** På den tid sendte Amasja bud til Israels konge Joash, Joakaz’ søn, Jehus sønnesøn: »Kom, lad os prøve kræfter med hinanden!« **9** Men Israels konge Joash sendte bud til Judas konge Amasja: »Tidslen på Libanon sendte bud til cedertræet på Libanon og sagde: Lad min søn få din datter til hustru! Men da de vilde dyr på Libanon løb forbi, trådte de tidslen ned. **10** Du har jo slået Edom, og du er blevet overmodig. Nyd nu din ære og bliv hjemme! Hvorfor vil du styrte dig i ulykke, så både du og Juda falder?« **11** Men Amasja ville ikke høre. Så drog Israels konge Joash ud, og han og Judas konge Amasja indlod sig i kamp med hinanden ved Bet-Shemesh i Juda. **12** Juda blev slået af Israel, og de flygtede hver til sit. **13** Men Israels konge Joash tog Judas konge Amasja, Joashs søn, Akazjas sønnesøn, til fange ved Bet-Shemesh. Derefter kom han til Jerusalem og rev fire hundrede alen af Jerusalems bymur ned, fra Efraimporten til Hjørneporten. **14** Han tog alt guldet og sølvet og alle de genstande, der fandtes i Herrens tempel og i skatkamrene i kongens palads. Så tog han gidsler og vendte tilbage til Samaria.

**15** Hvad der ellers er at fortælle om Joash, alt hvad han gjorde, og alle hans heltegerninger, hvordan han førte krig mod Judas konge Amasja, står jo i Israels Kongers Krønike. **16** Joash lagde sig til hvile hos sine fædre. Han blev begravet i Samaria hos Israels konger, og hans søn Jeroboam blev konge efter ham. **17** Judas konge Amasja, Joashs søn, levede femten år, efter at Israels konge Joash, Joakaz’ søn, var død. **18** Hvad der ellers er at fortælle om Amasja, står jo i Judas Kongers Krønike.

**19** I Jerusalem blev der dannet en sammensværgelse mod ham, og han flygtede til Lakish. Men der blev sendt folk efter ham til Lakish, og de dræbte ham dér. **20** Han blev bragt tilbage på hesteryg og blev begravet hos sine fædre i Jerusalem, i Davidsbyen. **21** Derpå tog hele Judas folk Azarja, der var seksten år, og gjorde ham til konge efter hans far Amasja. **22** Det var ham, der genopbyggede Elat og lagde den ind under Juda igen, efter at kong Amasja havde lagt sig til hvile hos sine fædre.

#### Jeroboam af Israel

**23** I Joashs søn kong Amasja af Judas femtende regeringsår blev Jeroboam konge; han var søn af Israels konge Joash, og han regerede enogfyrre år i Samaria. **24** Han gjorde, hvad der var ondt i Herrens øjne. Han veg ikke fra alle de synder, som Jeroboam, Nebats søn, havde forledt Israel til. **25** Det var ham, der tog Israels landområde fra Lebo-Hamat til Araba-havet tilbage efter det ord, Herren, Israels Gud, havde talt ved sin tjener, profeten Jonas, Amittajs søn, fra Gat-ha-Hefer. **26** For Herren havde set, at Israel var i en forfærdelig nød, og der var overhovedet ingen i Israel, der kunne hjælpe. **27** Men da Herren ikke havde sagt, at han ville udslette Israels navn under himlen, frelste han dem ved Jeroboam, Joashs søn.

**28** Hvad der ellers er at fortælle om Jeroboam, alt hvad han gjorde, og hans heltegerninger, hvordan han førte krig og lagde Damaskus og Hamat ind under Israel igen, står jo i Israels Kongers Krønike. **29** Jeroboam lagde sig til hvile hos sine fædre, hos Israels konger, og hans søn Zekarja blev konge efter ham.

### 2 Kong 15

#### Azarja af Juda

**1** I Israels konge Jeroboams syvogtyvende regeringsår blev Amasjas søn Azarja konge over Juda. **2** Han var seksten år, da han blev konge, og han regerede tooghalvtreds år i Jerusalem. Hans mor hed Jekolja og var fra Jerusalem. **3** Han gjorde, hvad der var ret i Herrens øjne ganske som sin far Amasja. **4** Men offerhøjene forsvandt ikke. Folket fortsatte med at bringe slagtofre og tænde offerild på højene. **5** Herren ramte kongen, så han blev spedalsk til sin dødsdag. Han levede tilbagetrukket i sit hus, mens kongens søn Jotam som hofchef herskede over folket.

**6** Hvad der ellers er at fortælle om Azarja, alt hvad han gjorde, står jo i Judas Kongers Krønike. **7** Azarja lagde sig til hvile hos sine fædre. Man begravede ham hos hans fædre i Davidsbyen, og hans søn Jotam blev konge efter ham.

#### Zekarja af Israel

**8** I Judas konge Azarjas otteogtredivte regeringsår blev Zekarja, Jeroboams søn, konge over Israel, og han regerede seks måneder i Samaria. **9** Han gjorde, hvad der var ondt i Herrens øjne, sådan som hans fædre havde gjort. Han veg ikke fra de synder, som Jeroboam, Nebats søn, havde forledt Israel til. **10** Så dannede Shallum, Jabeshs søn, en sammensværgelse mod ham, slog ham ihjel i Jibleam og blev konge efter ham.

**11** Hvad der ellers er at fortælle om Zekarja, står i Israels Kongers Krønike.

**12** Det var det ord, Herren havde talt til Jehu: »Dine sønner i fire slægtled skal sidde på Israels trone.« Sådan gik det!

#### Shallum af Israel

**13** Shallum, Jabeshs søn, blev konge i Judas konge Uzzijas niogtredivte regeringsår, og han regerede en måned i Samaria. **14** Men Menahem, Gadis søn, drog op fra Tirsa og kom til Samaria. Han slog Shallum, Jabeshs søn, ihjel i Samaria og blev konge efter ham. **15** Hvad der ellers er at fortælle om Shallum og den sammensværgelse, han dannede, står i Israels Kongers Krønike.

**16** På den tid drog Menahem ud fra Tirsa og slog Tappua og alle, der var i den, og hele dens opland, fordi den ikke havde åbnet portene for ham. Han slog den og sprættede maven op på alle dens gravide kvinder.

#### Menahem af Israel

**17** I Judas konge Azarjas niogtredivte regeringsår blev Menahem, Gadis søn, konge over Israel, og han regerede ti år i Samaria. **18** Han gjorde, hvad der var ondt i Herrens øjne; hele sin levetid veg han ikke fra de synder, som Jeroboam, Nebats søn, havde forledt Israel til.

**19** Assyrerkongen Pul gik til angreb på landet, men Menahem gav Pul tusind talenter sølv, for at han skulle støtte ham og sikre ham kongemagten. **20** Menahem udskrev beløbet som skat i Israel; alle de velstående skulle give assyrerkongen halvtreds sekel sølv. Så vendte assyrerkongen om og blev ikke i landet.

**21** Hvad der ellers er at fortælle om Menahem, alt hvad han gjorde, står jo i Israels Kongers Krønike. **22** Menahem lagde sig til hvile hos sine fædre, og hans søn Pekaja blev konge efter ham.

#### Pekaja af Israel

**23** I Judas konge Azarjas halvtredsindstyvende regeringsår blev Menahems søn Pekaja konge over Israel, og han regerede to år i Samaria. **24** Han gjorde, hvad der var ondt i Herrens øjne. Han veg ikke fra de synder, som Jeroboam, Nebats søn, havde forledt Israel til. **25** Peka, Remaljas søn, hans adjudant, dannede en sammensværgelse mod ham og dræbte ham i kongeborgen i Samaria. Han havde halvtreds mænd fra Gilead med sig. Han dræbte ham og blev konge efter ham.

**26** Hvad der ellers er at fortælle om Pekaja, alt hvad han gjorde, står i Israels Kongers Krønike.

#### Peka af Israel

**27** I Judas konge Azarjas tooghalvtredsindstyvende regeringsår blev Peka, Remaljas søn, konge over Israel, og han regerede tyve år i Samaria. **28** Han gjorde, hvad der var ondt i Herrens øjne. Han veg ikke fra de synder, som Jeroboam, Nebats søn, havde forledt Israel til.

**29** I Israels konge Pekas regeringstid kom assyrerkongen Tiglat-Pileser og indtog Ijjon, Abel-Bet-Ma’aka, Janoa, Kedesh, Hasor, Gilead og Galil, hele Naftalis land, og førte indbyggerne i eksil til Assyrien. **30** Så stiftede Hosea, Elas søn, en sammensværgelse mod Peka, Remaljas søn, slog ham ihjel og blev konge efter ham i Uzzijas søn Jotams tyvende regeringsår.

**31** Hvad der ellers er at fortælle om Peka, alt hvad han gjorde, står i Israels Kongers Krønike.

#### Jotam af Juda

**32** I Remaljas søn kong Peka af Israels andet regeringsår blev Jotam konge; han var søn af Judas konge Uzzija. **33** Han var femogtyve år, da han blev konge, og han regerede seksten år i Jerusalem. Hans mor hed Jerusha og var datter af Sadok. **34** Han gjorde, hvad der var ret i Herrens øjne, ganske som sin far Uzzija. **35** Men offerhøjene forsvandt ikke. Folket fortsatte med at bringe slagtofre og tændte offerild på højene. Han byggede den øvre port i Herrens tempel.

**36** Hvad der ellers er at fortælle om Jotam, alt hvad han gjorde, står jo i Judas Kongers Krønike.

**37** På den tid lod Herren Arams konge Resin og Peka, Remaljas søn, begynde et angreb på Juda.

**38** Jotam lagde sig til hvile hos sine fædre og blev begravet hos sine fædre i sin fader Davids by, og hans søn Akaz blev konge efter ham.

### 2 Kong 16

#### Akaz af Juda

**1** I Remaljas søn Pekas syttende regeringsår blev Akaz konge; han var søn af Judas konge Jotam. **2** Akaz var tyve år, da han blev konge, og han regerede seksten år i Jerusalem. Han gjorde ikke, hvad der var ret i Herren hans Guds øjne, sådan som hans fader David gjorde. **3** Han fulgte i Israels kongers spor. Han lod endog sin søn gå gennem ilden efter de afskyelige skikke hos de folkeslag, som Herren havde drevet bort foran israelitterne. **4** Han bragte slagtofre og tændte offerild på højene og bakkerne og under alle grønne træer.

**5** På den tid drog Arams konge Resin og Israels konge Peka, Remaljas søn, op til angreb på Jerusalem. De indesluttede Akaz, men de kunne ikke besejre ham. **6** Edoms konge tog dengang Elat tilbage til Edom. Efter at han havde fordrevet judæerne fra Elat, kom der edomitter til Elat og bosatte sig der, og dér bor de den dag i dag.

**7** Akaz sendte bud til assyrerkongen Tiglat-Pileser: »Jeg er din træl og din søn. Kom og frels mig fra Arams og Israels konger, der har rejst sig mod mig!« **8** Akaz tog det sølv og guld, der fandtes i Herrens tempel og i skatkamrene i kongens palads, og sendte det som gave til assyrerkongen, **9** og assyrerkongen bønhørte ham. Han drog mod Damaskus, indtog den og førte indbyggerne bort til Kir, og Resin dræbte han.

**10** Kong Akaz drog til Damaskus for at mødes med assyrerkongen Tiglat-Pileser. Kong Akaz så alteret i Damaskus, og han sendte en plan over alteret og en beskrivelse af dets konstruktion i alle enkeltheder til præsten Urija. **11** Præsten Urija byggede alteret; ganske som kong Akaz havde sendt besked om fra Damaskus, udførte præsten Urija det, før kong Akaz kom tilbage fra Damaskus. **12** Da kongen kom tilbage fra Damaskus og så alteret, trådte han hen til det og bragte offer på det. **13** Han bragte sit brændoffer og sit afgrødeoffer, og han udgød sit drikoffer og stænkede blodet fra sine måltidsofre på alteret. **14** Men bronzealteret, som stod foran Herren, fjernede han fra dets plads foran templet mellem alteret og Herrens tempel og anbragte det nord for alteret. **15** Kong Akaz befalede præsten Urija: »På det store alter skal du bringe morgenbrændofferet, aftenafgrødeofferet, kongens brændoffer og hans afgrødeoffer, hele folkets brændoffer, deres afgrødeoffer og deres drikofre, og du skal stænke alt blodet fra brændofrene og alt blodet fra slagtofrene på det. Men bronzealteret skal være forbeholdt mig til at tage varsler.« **16** Præsten Urija gjorde, ganske som kong Akaz befalede ham. **17** Kong Akaz huggede guldet af vognstellenes rammer og fjernede bækkenet fra dem. Han tog Havet ned fra bronzeokserne, som bar det, og satte det på et fundament af sten. **18** I Herrens tempel flyttede han den overdækkede sabbatsgang, som man havde bygget der, samt kongens ydre indgang. Alt dette gjorde han på grund af assyrerkongen.

**19** Hvad der ellers er at fortælle om Akaz, alt hvad han gjorde, står jo i Judas Kongers Krønike. **20** Akaz lagde sig til hvile hos sine fædre og blev begravet hos sine fædre i Davidsbyen, og hans søn Hizkija blev konge efter ham.

### 2 Kong 17

#### Hosea af Israel og Israels undergang

**1** I Judas konge Akaz’ tolvte regeringsår blev Hosea, Elas søn, konge over Israel i Samaria, og han regerede ni år. **2** Han gjorde, hvad der var ondt i Herrens øjne, dog ikke som de konger i Israel, der havde været før ham.

**3** Assyrerkongen Salmaneser gik til angreb på ham, og Hosea blev hans vasal og betalte ham tribut. **4** Men assyrerkongen opdagede, at Hosea var med i en sammensværgelse; han havde nemlig sendt bud til egypterkongen So, og han havde undladt at betale den årlige tribut til assyrerkongen. Så lod assyrerkongen ham gribe og kaste i fængsel. **5** Assyrerkongen rykkede ind i hele landet. Han drog op mod Samaria og belejrede den i tre år. **6** I Hoseas niende regeringsår indtog assyrerkongen Samaria, førte Israel i eksil til Assyrien og bosatte dem i Hala og ved Gozans flod Habor og i Mediens byer.

**7** Det skete, fordi israelitterne havde syndet mod Herren deres Gud, der havde ført dem op fra Egypten og befriet dem fra egypterkongen Faraos magt. De frygtede andre guder, **8** og de fulgte sæd og skik hos de folk, som Herren havde drevet bort foran israelitterne; sådan havde Israels konger gjort. **9** Israelitterne fandt på skændige ting imod Herren deres Gud. De byggede sig offerhøje i alle deres byer, lige fra vagttårn til befæstet by. **10** De rejste stenstøtter og Ashera-pæle på alle høje bakker og under alle grønne træer. **11** De tændte offerild dér på alle højene ligesom de folk, Herren havde ført bort foran dem, og de gjorde onde ting, så de krænkede Herren. **12** De dyrkede møgguderne, skønt Herren havde sagt til dem: »Det må I ikke gøre!« **13** Herren havde advaret Israel og Juda ved alle profeter og seere: »Vend om fra jeres onde veje, hold mine love og mine bud efter hele den lov, som jeg pålagde jeres fædre, og som jeg har sendt til jer ved mine tjenere, profeterne.« **14** Men de ville ikke høre. De gjorde nakken stiv som deres fædre, der ikke stolede på Herren deres Gud, **15** og de lod hånt om hans love og den pagt, som han havde sluttet med deres fædre, og om de formaninger, han havde givet dem. De fulgte de tomme guder og endte i tomhed, og de fulgte de folk rundt om dem, som Herren havde forbudt dem at efterligne. **16** De svigtede alle Herren deres Guds befalinger. De støbte sig gudebilleder, to tyrekalve, og de lavede en Ashera-pæl, de tilbad hele himlens hær, og de dyrkede Ba’al. **17** De lod deres sønner og døtre gå gennem ilden, drev spådomskunst, tog varsler og solgte sig selv til at gøre, hvad der var ondt i Herrens øjne, så de krænkede ham. **18** Derfor blev Herren meget vred på Israel og fjernede dem fra sine øjne. Kun Judas stamme blev tilbage. **19** Men heller ikke Juda holdt Herren deres Guds befalinger, men fulgte den sæd og skik, som Israel havde brugt. **20** Derfor forkastede Herren hele Israels slægt, ydmygede dem og overgav dem til folk, som udplyndrede dem, indtil han forstødte dem fra sit ansigt. **21** For da Israel havde revet sig løs fra Davids hus og havde gjort Jeroboam, Nebats søn, til konge, trak Jeroboam Israel bort fra Herren og forledte dem til stor synd. **22** Og israelitterne fulgte alle de synder, som Jeroboam havde begået; de veg ikke fra dem, **23** indtil Herren fjernede Israel fra sine øjne, sådan som han havde forudsagt ved alle sine tjenere, profeterne, så Israel blev ført i eksil bort fra sit land til Assyrien, hvor de er den dag i dag.

**24** Senere bragte assyrerkongen folk fra Babylon, Kuta, Avva, Hamat og Sefarvajim og bosatte dem i Samarias byer i stedet for israelitterne. De tog Samaria i besiddelse og bosatte sig i dets byer. **25** I den første tid de boede der, frygtede de ikke Herren. Men så sendte Herren løver blandt dem, som dræbte nogle af dem. **26** Derfor sagde de til assyrerkongen: »De folk, du har flyttet væk og bosat i Samarias byer, ved ikke, hvordan landets Gud skal dyrkes. Nu har han sendt løver blandt dem, og de dræber dem. Det er, fordi de ikke ved, hvordan landets Gud skal dyrkes.« **27** Da befalede assyrerkongen: »Få en af de præster, som I førte bort derfra, til at rejse hen og bosætte sig der, så han kan lære dem, hvordan landets Gud skal dyrkes.« **28** En af de præster, de havde ført bort fra Samaria, kom og bosatte sig i Betel. Han lærte dem, hvordan de skulle frygte Herren. **29** De forskellige folk lavede hver sin gud, som de stillede op i de offerhøjstempler, samaritanerne havde opført, hvert folk i den by, hvor de boede. **30** Folkene fra Babylon lavede Sukkot-Benot, folkene fra Kuta lavede Nergal, og folkene fra Hamat lavede Ashima. **31** Avvijitterne lavede Nibhaz og Tartak, og sefarvitterne brændte deres børn for Adrammelek og Anammelek, Sefarvajims guder. **32** De frygtede Herren, men de gjorde nogle af deres egne til offerhøjspræster, der skulle forrette tjeneste for dem i offerhøjstemplerne. **33** Nok frygtede de Herren, men de dyrkede deres egne guder, på samme måde som de folk, hvorfra de var blevet flyttet væk. **34** Den dag i dag følger de de gamle skikke. De frygter ikke Herren, og de følger ikke de love og retsregler, den lov og befaling, som Herren gav Jakobs sønner; det var ham, han gav navnet Israel. **35** Herren havde sluttet en pagt med dem og havde befalet: »I må ikke frygte andre guder, ikke tilbede dem, ikke dyrke dem og ikke ofre til dem. **36** Nej, Herren, som med stor styrke og løftet arm førte jer op fra Egypten, ham skal I frygte, ham skal I tilbede, og ham skal I ofre til. **37** De love og retsregler, den lov og befaling, som han skrev ned til jer, skal I altid omhyggeligt følge. I må ikke frygte andre guder. **38** Og den pagt, jeg sluttede med jer, må I ikke glemme. I må ikke frygte andre guder. **39** Kun Herren jeres Gud må I frygte. Det er ham, der skal befri jer fra alle jeres fjender.« **40** Men de ville ikke høre; derimod fulgte de deres gamle skik. **41** Disse folk frygtede Herren, men de dyrkede deres gudebilleder, og deres børn og børnebørn gør den dag i dag sådan, som deres fædre gjorde.

### 2 Kong 18

#### Hizkija

**1** I Elas søn kong Hosea af Israels tredje regeringsår blev Hizkija konge; han var søn af Judas konge Akaz. **2** Han var femogtyve år, da han blev konge, og han regerede niogtyve år i Jerusalem. Hans mor hed Abi og var datter af Zekarja. **3** Han gjorde, hvad der var ret i Herrens øjne, ganske som sin fader David. **4** Han fjernede offerhøjene, knuste stenstøtterne og huggede Ashera-pælen om. Kobberslangen, som Moses havde lavet, slog han i stykker, for indtil da havde israelitterne tændt offerild for den. Den hed Nehushtan. **5** Han stolede på Herren, Israels Gud; hverken før eller siden så man én som ham blandt alle Judas konger. **6** Han holdt fast ved Herren og veg ikke fra ham, og han holdt de bud, Herren havde givet Moses. **7** Herren var med ham, så han havde lykken med sig i alt, hvad han foretog sig. Han gjorde oprør mod assyrerkongen og ville ikke længere være hans vasal. **8** Han slog filistrene lige til Gaza og dens opland, fra vagttårn til befæstet by.

**9** I kong Hizkijas fjerde regeringsår – det var Elas søn kong Hosea af Israels syvende regeringsår – drog assyrerkongen Salmaneser op mod Samaria og belejrede den. **10** Han indtog den efter tre års forløb; i Hizkijas sjette regeringsår – det var kong Hosea af Israels niende regeringsår – blev Samaria indtaget. **11** Assyrerkongen førte Israel i eksil til Assyrien, og han anbragte dem i Hala og ved Gozans flod Habor og i Mediens byer. **12** Det skete, fordi de ikke havde adlydt Herren deres Gud, men brød hans pagt, alt det Herrens tjener Moses havde befalet. De hverken hørte det eller handlede efter det.

#### Assyrerkongen Sankeribs angreb

**13** I kong Hizkijas fjortende regeringsår drog assyrerkongen Sankerib op og indtog alle Judas befæstede byer. **14** Og Judas konge Hizkija sendte bud til assyrerkongen i Lakish: »Jeg har forbrudt mig. Drag bort igen! Hvad du pålægger mig, vil jeg udrede.« Assyrerkongen pålagde så Judas konge Hizkija at udrede tre hundrede talenter sølv og tredive talenter guld, **15** og Hizkija gav ham alt det sølv, som fandtes i Herrens tempel og i skatkamrene i kongens palads. **16** Ved den lejlighed huggede Judas konge Hizkija det guld af dørene til Herrens tempel og af dørposterne, som han selv havde beklædt dem med, og gav det til assyrerkongen.

**17** Fra Lakish sendte assyrerkongen derefter hærchefen, hofchefen og kommandanten med en stor styrke til kong Hizkija i Jerusalem. De drog op til Jerusalem og tog opstilling ved Øvredammens vandledning, ved vejen til vaskepladsen. **18** Så råbte de på kongen, og hofchefen Eljakim, Hilkijas søn, kom ud til dem sammen med statsskriveren Shebna og sekretæren Joa, Asafs søn. **19** Kommandanten sagde til dem: »Sig til Hizkija: Dette siger storkongen, Assyriens konge: Hvad er det, du stoler på? **20** Mener du, at ord alene kan være råd og styrke i krig? Hvem er det, du stoler på, siden du gør oprør mod mig? **21** Du stoler jo på den knækkede rørstok, Egypten! Hvis man støtter sig til den, trænger den ind i hånden og gennemborer den. Sådan er Egyptens konge Farao for alle dem, der stoler på ham. **22** Men svarer I mig: ›Vi stoler på Herren vor Gud!‹ – er det så ikke ham, hvis offerhøje og altre Hizkija fjernede, da han sagde til Juda og Jerusalem: ›For dette alter i Jerusalem skal I kaste jer ned!‹ **23** Indgå nu et væddemål med min herre, Assyriens konge: Jeg giver dig to tusind heste, hvis du kan stille ryttere til dem. **24** Hvordan vil du kunne slå en eneste statholder blandt min herres ringeste vasaller tilbage? Alligevel stoler du på Egyptens vogne og ryttere! **25** Og endelig, var det uden Herrens vilje, jeg drog op mod dette sted for at ødelægge det? Nej, det var Herren, der sagde til mig: Drag op mod dette land og ødelæg det!«

**26** Eljakim, Hilkijas søn, og Shebna og Joa svarede kommandanten: »Tal dog aramaisk til dine tjenere; det forstår vi godt. Lad være med at tale judæisk til os, når folkene på muren kan høre det.« **27** Men kommandanten sagde til dem: »Tror du, at det kun er til din herre og til dig, min herre har sendt mig for at sige dette? Nej, det er til de mænd, der sidder på muren, som snart skal æde deres eget skarn og drikke deres egen urin sammen med jer!« **28** Og så trådte kommandanten frem og råbte højt på judæisk: »Hør, hvad storkongen, Assyriens konge, har at sige! **29** Dette siger kongen: Lad ikke Hizkija forføre jer, han kan ikke redde jer fra mig. **30** Og lad ikke Hizkija få jer til at stole på Herren, når han siger: Herren skal nok redde os, og denne by skal ikke gives i Assyriens konges hænder. **31** I skal ikke lytte til Hizkija! For Assyriens konge siger: Slut fred med mig og overgiv jer til mig, så skal enhver af jer spise af sin egen vinstok og sit eget figentræ og drikke vand fra sin egen brønd, **32** indtil jeg kommer og tager jer med til et land, der ligner jeres eget, et land med korn og vin, et land med brød og vingårde, et land med olivenolie og honning. Så skal I leve og ikke dø. I skal ikke lytte til Hizkija, for han forfører jer, når han siger: ›Herren vil redde os.‹ **33** Kunne nogen af folkenes guder redde sit land fra Assyriens konge? **34** Hvor er Hamats og Arpads guder, hvor er Sefarvajims, Henas og Ivvas guder? Reddede de Samaria fra mig? **35** Hvem af alle landenes guder har reddet sit land fra mig? Skulle Herren da kunne redde Jerusalem fra mig?«

**36** Men folket forholdt sig tavs og svarede ham ikke et ord, for kongens befaling lød på, at de ikke måtte svare ham. **37** Så gik hofchefen Eljakim, Hilkijas søn, sammen med statsskriveren Shebna og sekretæren Joa, Asafs søn, til Hizkija med flængede klæder og fortalte ham, hvad kommandanten havde sagt.

### 2 Kong 19

**1** Da kong Hizkija hørte det, flængede han sine klæder, klædte sig i sæk og gik ind i Herrens tempel. **2** Så sendte han hofchefen Eljakim og statsskriveren Shebna sammen med præsternes ældste, klædt i sæk, til profeten Esajas, Amos’ søn. **3** De skulle sige til ham: »Dette siger Hizkija: Denne dag er nødens, straffens og vanærens dag. Barnet er nået frem til livmodermunden, men der er ikke kraft nok til fødslen! **4** Måske har Herren din Gud hørt alt, hvad kommandanten har sagt. Hans herre, Assyriens konge, sendte ham for at spotte den levende Gud; men Herren din Gud skal straffe ham for de ord, Herren din Gud har hørt. Nu skal du rette en bøn til ham for den rest, der er tilbage.«

**5** Da kong Hizkijas folk kom til Esajas, **6** sagde han til dem: »Sådan skal I sige til jeres herre: Dette siger Herren: Du skal ikke frygte for de ord, du har hørt assyrerkongens folk håne mig med. **7** Jeg vil indgive ham en ånd, så han hører noget, der får ham til at vende tilbage til sit land. Så vil jeg lade ham falde for sværdet i hans eget land.«

**8** Kommandanten var vendt tilbage og havde mødt assyrerkongen, der var ved at angribe Libna; han havde hørt, at kongen var brudt op fra Lakish.

**9** Så hørte han, at Nubiens konge, Tirhaka, var på vej for at angribe ham, og han sendte igen bud til Hizkija med denne besked: **10** »Dette skal I sige til Judas konge Hizkija: Lad ikke din Gud, som du stoler på, forføre dig, så du siger: Jerusalem bliver ikke givet i Assyriens konges hænder. **11** Du må have hørt, hvordan Assyriens konger har lagt band på alle landene. Skulle du så blive reddet? **12** Blev de folk, som mine fædre ødelagde, reddet af deres guder, folkene i Gozan, i Karan, Resef eller indbyggerne fra Eden, som er i Telassar? **13** Hvor er Hamats konge, Arpads konge eller kongerne over Lair, Sefarvajim, Hena og Ivva?«

**14** Da Hizkija havde modtaget brevet af sendebudene og havde læst det, gik han op i Herrens tempel og bredte det ud for Herrens ansigt. **15** Så bad Hizkija for Herrens ansigt: »Herre, Israels Gud, du som troner på keruberne! Du alene er Gud over alle jordens kongeriger. Du har skabt himlen og jorden. **16** Vend dit øre til og hør, Herre! Åbn dine øjne og se, Herre! Hør de ord, Sankerib har sendt for at spotte den levende Gud. **17** Sandt er det, Herre, at Assyriens konger har lagt folkene og deres lande øde **18** og kastet deres guder i ilden. Men de var jo ikke guder, kun menneskehænders værk, træ og sten. Derfor kunne de ødelægge dem. **19** Herre vor Gud, frels os fra ham, så alle kongeriger på jorden kan vide, at du, Herre, er den eneste Gud.«

#### Esajas’ profeti mod Sankerib

**20** Så sendte Esajas, Amos’ søn, bud til Hizkija: Dette siger Herren, Israels Gud: Du har bedt til mig på grund af Assyriens konge Sankerib, og jeg har hørt dig. **21** Dette er, hvad Herren siger om ham:

> Hun foragter dig, hun spotter dig,  
> jomfruen, Zions datter.  
> Hun ryster på hovedet ad dig,  
> Jerusalems datter.  
>  **22** Hvem er det, du hånede og spottede?  
> Hvem er det, du råbte op imod?  
> Du løftede øjnene mod himlen,  
> mod Israels Hellige!  
>  **23** Gennem dine sendebud spottede du Herren!  
> Du sagde:  
> »Med mine mange vogne  
> drog jeg op på de højeste bjerge,  
> langt op i Libanon.  
> Jeg fældede de højstammede cedre,  
> de prægtigste enebærtræer.  
> Jeg nåede frem til det højeste sted,  
> til træerne i Libanons have.  
>  **24** I det fremmede gravede jeg brønde og drak vandet;  
> hvor jeg satte min fod,  
> udtørrede jeg alle Egyptens kanaler.«

>  **25** Har du ikke hørt det for længe siden?  
> Jeg har udført det nu,  
> i ældgamle dage formede jeg det;  
> nu har jeg ladet det ske.  
> Du gjorde befæstede byer til stendynger.  
>  **26** Deres indbyggere stod magtesløse,  
> grebet af rædsel og skam.  
> De blev som planter på marken,  
> som grønne vækster,  
> som græs på tage,  
> der svides af østenvinden.

>  **27** Jeg ved, om du sætter dig,  
> om du går, og om du kommer.  
>  **28** Fordi du raser imod mig,  
> fordi dit brøl har nået mit øre,  
> giver jeg dig ring i næsen  
> og bidsel i munden,  
> jeg fører dig tilbage  
> ad den vej, du er kommet.

Jerusalems frelse

>  **29** Dette skal du have som tegn:  
> I år skal de leve af det, der har sået sig selv,  
> næste år af det, der gror af sig selv,  
> men tredje år skal de så og høste,  
> plante vingårde og spise frugterne.  
>  **30** De overlevende af Judas hus, de som bliver til rest,  
> skal igen slå rod forneden og sætte frugt foroven.  
>  **31** Fra Jerusalem kommer en rest,  
> de overlevende fra Zions bjerg,  
> Herrens nidkærhed udvirker dette.

>  **32** Dette siger Herren om Assyriens konge:  
> Han kommer ikke ind i denne by,  
> skyder end ikke en pil derind,  
> går ikke mod den med skjolde  
> og kaster ikke en vold op omkring den.  
>  **33** Ad den vej, han kom,  
> skal han vende tilbage;  
> i denne by kommer han ikke ind,  
> siger Herren.  
>  **34** Jeg beskytter denne by og frelser den,  
> for min og min tjener Davids skyld.

**35** Samme nat gik Herrens engel ud, og i assyrernes lejr dræbte han 185.000 mand; da det blev morgen, lå de alle døde. **36** Da brød assyrerkongen Sankerib op og vendte tilbage og blev i Nineve. **37** Men engang han bad i sin gud Nisroks tempel, huggede Adrammelek og Sareser ham ned med sværd. De slap bort til Ararats land, og hans søn Asarhaddon blev konge efter ham.

### 2 Kong 20

#### Hizkijas sygdom og helbredelse

**1** På den tid blev Hizkija så syg, at han var ved at dø, og profeten Esajas, Amos’ søn, kom til ham og sagde: »Dette siger Herren: Beskik dit hus, for du skal dø; du bliver ikke rask!«

**2** Så vendte Hizkija ansigtet ind mod væggen og bad til Herren: **3** »Ak, Herre, husk dog på, hvordan jeg har vandret for dit ansigt, trofast og helhjertet, og altid har gjort det, som er godt i dine øjne.« Og Hizkija græd højt.

**4** Men før Esajas var nået ud gennem den mellemste gård, kom Herrens ord til ham: **5** »Gå tilbage og sig til Hizkija, mit folks fyrste: Dette siger Herren, din fader Davids Gud: Jeg har hørt din bøn, jeg har set dine tårer, og jeg vil helbrede dig. I overmorgen kan du gå op i Herrens tempel. **6** Jeg giver dig endnu femten år at leve i, og jeg vil redde dig og denne by fra assyrerkongen; ja, jeg beskytter denne by for min og min tjener Davids skyld.«

**7** Så sagde Esajas, at de skulle tage et figenplaster; de tog et og lagde det på kongens byld, så han kunne blive rask. **8** Da sagde Hizkija til Esajas: »Hvad er tegnet på, at Herren helbreder mig, så jeg kan gå op til Herrens tempel i overmorgen?« **9** Esajas svarede: »Dette skal du have som tegn fra Herren på, at han vil gøre, som han har sagt: Skal skyggen gå ti trin frem eller ti trin tilbage?« **10** Hizkija svarede: »Det er let for skyggen at flytte sig ti trin frem; nej, skyggen skal gå ti trin tilbage.« **11** Og profeten Esajas råbte til Herren, der så lod skyggen gå de ti trin tilbage, som den allerede var gået ned på Akaz’ solur.

#### Sendebudene fra Babylon

**12** På den tid sendte babylonerkongen Merodak-Bal’adan, Bal’adans søn, brev og gave til Hizkija, fordi han havde hørt, at Hizkija havde været syg. **13** Hizkija modtog sendebudene, og han viste dem hele skatkammeret med sølvet og guldet, balsamstofferne og den fine olie, og han viste dem våbenkammeret og alt, hvad han havde i forrådskamrene. Der var ikke det, Hizkija ikke viste dem i hele sit palads og i hele sit rige.

**14** Men så kom profeten Esajas til kong Hizkija og sagde til ham: »Hvad har disse mænd sagt, og hvorfra kom de til dig?« Og da Hizkija svarede: »De kom fra et fjernt land, fra Babylonien,« **15** spurgte han: »Hvad har de set i dit palads?« Hizkija svarede: »De så alt, hvad der er i mit palads. Der er ikke det i mine forrådskamre, jeg ikke har vist dem.«

**16** Da sagde Esajas til Hizkija: »Hør Herrens ord: **17** Den tid skal komme, da alt, hvad der er i dit palads, alt, hvad dine fædre har samlet sammen indtil denne dag, skal bringes til Babylonien. Intet bliver tilbage, siger Herren, **18** og nogle af dine sønner, som nedstammer fra dig, og som fødes til dig, bliver taget og gjort til hofmænd i babylonerkongens palads.« **19** Men Hizkija sagde til Esajas: »Det ord fra Herren, som du har talt, er godt!« for han tænkte: »Så vil der jo være fred og tryghed i min levetid.«

#### Hizkijas død

**20** Hvad der ellers er at fortælle om Hizkija, alle hans heltegerninger, hvordan han anlagde dammen og vandledningen og ledte vandet ind i byen, står jo i Judas Kongers Krønike. **21** Hizkija lagde sig til hvile hos sine fædre, og hans søn Manasse blev konge efter ham.

### 2 Kong 21

#### Manasse

**1** Manasse var tolv år, da han blev konge, og han regerede femoghalvtreds år i Jerusalem. Hans mor hed Hefsiba. **2** Han gjorde, hvad der var ondt i Herrens øjne efter de afskyelige skikke hos de folkeslag, som Herren havde drevet bort foran israelitterne. **3** Han genopbyggede de offerhøje, som hans far Hizkija havde ødelagt; han rejste altre for Ba’al, og han lavede en Ashera-pæl, sådan som Israels konge Akab havde gjort, og han tilbad hele himlens hær og dyrkede den. **4** Han byggede altre i Herrens tempel, om hvilket Herren havde sagt: »På Jerusalem vil jeg sætte mit navn.« **5** Og i de to forgårde til Herrens tempel byggede han altre for hele himlens hær. **6** Han lod sin søn gå gennem ilden, han drev trolddom, tog varsler og ansatte dødemanere og sandsigere; han gjorde meget, der var ondt i Herrens øjne, så han krænkede ham. **7** Og han opstillede Ashera-billedet, han havde lavet, i det tempel, om hvilket Herren havde sagt til David og til hans søn Salomo: »På dette tempel og på Jerusalem, som jeg har udvalgt blandt alle Israels stammer, vil jeg sætte mit navn til evig tid; **8** og jeg vil ikke mere jage Israel bort fra det land, som jeg gav deres fædre, når de blot omhyggeligt vil gøre alt det, jeg har befalet dem, og holde hele loven, som min tjener Moses gav dem.« **9** Men de ville ikke høre, og Manasse forledte dem til at handle værre end de folkeslag, som Herren havde udryddet foran israelitterne.

**10** Og Herren talte ved sine tjenere, profeterne, og sagde: **11** »Når Judas konge Manasse har begået disse afskyelige handlinger, har han overgået amoritterne før ham i alt, hvad de gjorde, og har ved sine møgguder forledt også Juda til synd. **12** Derfor siger Herren, Israels Gud: Jeg bringer en ulykke over Jerusalem og Juda, som skal få det til at runge i ørerne på alle, der hører om det. **13** Jeg vil måle Jerusalem med målesnoren over Samaria og lodlinen i Akabs slægt, og jeg vil skylle Jerusalem ren, som man skyller en skål og vender bunden i vejret på den. **14** Jeg forkaster den sidste rest af mit ejendomsfolk og giver dem i deres fjenders hånd. De bliver gjort til bytte og udplyndres af alle deres fjender, **15** fordi de har gjort, hvad der er ondt i mine øjne. De har krænket mig, fra den dag deres fædre drog ud af Egypten til i dag.«

**16** Ud over den synd, han forledte Juda til, så de gjorde, hvad der var ondt i Herrens øjne, udgød Manasse så meget uskyldigt blod, at Jerusalem blev fyldt til randen af det.

**17** Hvad der ellers er at fortælle om Manasse, alt hvad han gjorde, og de synder, han begik, står jo i Judas Kongers Krønike. **18** Manasse lagde sig til hvile hos sine fædre og blev begravet i haven ved sit palads, i Uzzas have, og hans søn Amon blev konge efter ham.

#### Amon

**19** Amon var toogtyve år, da han blev konge, og han regerede to år i Jerusalem. Hans mor hed Meshullemet og var en datter af Harus fra Jotba. **20** Han gjorde, hvad der var ondt i Herrens øjne, sådan som hans far Manasse havde gjort. **21** Han fulgte helt i sin fars spor og dyrkede og tilbad de møgguder, hans far havde dyrket. **22** Han svigtede Herren, sine fædres Gud, og vandrede ikke ad hans vej. **23** Amons folk dannede en sammensværgelse mod ham og dræbte kongen i hans palads. **24** Men storbønderne dræbte alle dem, der havde sammensvoret sig mod kong Amon, og de gjorde hans søn Josija til konge efter ham.

**25** Hvad der ellers er at fortælle om Amon, hvad han gjorde, står jo i Judas Kongers Krønike. **26** Man begravede ham i hans grav i Uzzas have, og hans søn Josija blev konge efter ham.

### 2 Kong 22

#### Josija

**1** Josija var otte år, da han blev konge, og han regerede enogtredive år i Jerusalem. Hans mor hed Jedida og var datter af Adaja fra Boskat. **2** Han gjorde, hvad der var ret i Herrens øjne; han fulgte helt i sin fader Davids spor og veg ikke til højre eller til venstre.

#### Hilkija finder lovbogen

**3** I kong Josijas attende regeringsår sendte kongen statsskriveren Shafan, Asaljas søn, Meshullams sønnesøn, til Herrens tempel; han sagde til ham: **4** »Gå op til ypperstepræsten Hilkija og sig, at han skal tælle de penge op, der er blevet bragt til Herrens tempel, dem dørvogterne har samlet ind hos folket. **5** Dem skal de give til dem, der forestår arbejdet og fører tilsyn med Herrens tempel; de skal give dem videre til dem, der arbejder på at udbedre skaderne i Herrens tempel, **6** tømrermestrene, bygmestrene og murerne, og til indkøb af tømmer og tilhuggede sten, der skal bruges til udbedring af templet. **7** Men der skal ikke holdes kontrol med de penge, der er betroet dem, for de handler på tro og love.«

**8** Ypperstepræsten Hilkija sagde til statsskriveren Shafan: »Jeg har fundet lovbogen i Herrens tempel!« Hilkija gav bogen til Shafan, som læste den. **9** Så kom statsskriveren Shafan til kongen og aflagde beretning: »Dine folk har taget de penge frem, som var i templet, og har givet dem til dem, der forestår arbejdet og fører tilsyn med Herrens tempel.« **10** Og statsskriveren Shafan fortalte kongen, at præsten Hilkija havde givet ham en bog, og Shafan læste den op for kongen.

**11** Da kongen hørte, hvad der stod i lovbogen, flængede han sine klæder, **12** og han befalede præsten Hilkija, Ahikam, Shafans søn, Akbor, Mikas søn, statsskriveren Shafan og Kongens Tjener Asaja: **13** »Gå hen og rådspørg Herren for mig og for folket og for hele Juda om det, der står i denne bog, som er blevet fundet; for Herrens vrede, som er flammet op mod os, er stor, fordi vores fædre ikke adlød ordene i denne bog og handlede efter alt det, der står i den.«

**14** Så gik præsten Hilkija, Ahikam, Akbor, Shafan og Asaja til profetinden Hulda, som var gift med Shallum, Tikvas søn, Harhas’ sønnesøn, der havde tilsyn med klædekammeret. Hun boede i Jerusalems nye bydel. De forelagde hende sagen, **15** og hun sagde til dem: »Dette siger Herren, Israels Gud: Sig til den mand, som har sendt jer til mig: **16** Dette siger Herren: Jeg bringer ulykke over dette sted og over dem, der bor her, alt det, der står i den bog, som Judas konge har læst, **17** fordi de svigtede mig og tændte offerild for andre guder, så de krænkede mig med deres hænders værk; derfor er min vrede flammet op mod dette sted, og den skal ikke slukkes. **18** Men til Judas konge, som sendte jer for at rådspørge Herren, skal I sige: Dette siger Herren, Israels Gud: Nu har du hørt ordene! **19** Men fordi dit hjerte var ængsteligt, så du ydmygede dig for Herrens ansigt, da du hørte mine trusler mod dette sted og mod dem, der bor her, om, at de skal blive til gru og forbandelse, og fordi du flængede dine klæder og græd for mit ansigt, så vil jeg bønhøre dig, siger Herren. **20** Derfor vil jeg lade dig samles med dine fædre; du skal lægges i graven med fred, og dine øjne skal ikke få al den ulykke at se, som jeg bringer over dette sted.« Dette svar bragte de kongen.

### 2 Kong 23

#### Josijas reform

**1** Da sendte kongen bud, og alle Judas og Jerusalems ældste samledes hos ham. **2** Han gik op i Herrens tempel, og sammen med ham gik alle judæerne og alle Jerusalems indbyggere, præsterne og profeterne, ja hele folket, fra den mindste til den største, og han læste hele pagtsbogen, som var fundet i Herrens tempel, for dem. **3** Og kongen stillede sig ved søjlen og sluttede pagten for Herrens ansigt: De skulle følge Herren og holde hans befalinger, formaninger og love af hele deres hjerte og af hele deres sjæl og således holde den pagts ord i hævd, som stod i denne bog. Og hele folket indgik pagten.

**4** Så befalede kongen ypperstepræsten Hilkija, andenpræsterne og dørvogterne at fjerne alle de ting, der var lavet til Ba’al og til Ashera og til hele himlens hær, fra Herrens tempel, og han brændte dem uden for Jerusalem på Kedrondalens skråninger, og asken bragte han til Betel. **5** Han afsatte afgudspræsterne, som Judas konger havde indsat til at tænde offerild på offerhøjene i Judas byer og Jerusalems omegn, og dem, der tændte offerild for Ba’al, solen og månen, dyrekredsen og hele himlens hær. **6** Han bragte Ashera-pælen ud af Herrens tempel uden for Jerusalem til Kedrondalen, og dér brændte han den og knuste den til støv, og støvet kastede han på almuens gravplads. **7** Helligskøgernes rum i Herrens tempel, hvor kvinderne vævede klæder til Ashera, rev han ned. **8** Han hentede alle præsterne fra Judas byer, og offerhøjene lige fra Geba til Be’ersheba, hvor de havde tændt offerild, gjorde han urene, og portofferhøjene, som lå ved kommandanten Josvas port til venstre, når man går ind ad byporten, rev han ned. **9** Dog måtte offerhøjspræsterne ikke stige op på Herrens alter i Jerusalem; men de spiste usyret brød sammen med deres brødre. **10** Han gjorde Tofet i Hinnoms søns dal uren, så ingen længere kunne lade sin søn eller datter gå igennem ilden for Molok. **11** Han fjernede de heste, som Judas konger havde opstillet for solen ved indgangen til Herrens tempel i nærheden af hofmanden Netan-Meleks kammer i Parvarim, og solvognene brændte han. **12** De altre, som Judas konger havde bygget på taget, Akaz’ taghelligdom, og de altre, som Manasse havde bygget i de to forgårde til Herrens tempel, rev kongen ned, og han knuste dem dér og kastede støvet ned i Kedrondalen. **13** De offerhøje øst for Jerusalem syd for Fordærvets Bjerg, som Israels konge Salomo havde bygget for Astarte, sidoniernes ækle gud, og for Kemosh, Moabs ækle gud, og for Milkom, ammonitternes afskyelige gud, gjorde kongen urene. **14** Stenstøtterne knuste han, og Ashera-pælene huggede han om, og stedet, hvor de havde stået, fyldte han med menneskeknogler.

**15** Også alteret i Betel, offerhøjen som Jeroboam, Nebats søn, havde opført, han som forledte Israel til synd, både dette alter og offerhøjen rev Josija ned, og han knuste stenene til støv og brændte Ashera-pælen. **16** Da han vendte sig, fik han øje på de grave, som var dér på bjerget, og han sendte nogle folk ud for at hente knoglerne fra gravene. Han brændte dem på alteret, så det blev gjort urent, efter det ord fra Herren, som gudsmanden havde råbt, da han forkyndte dette. **17** Så sagde han: »Hvad er det for en gravsten, jeg ser der?« og byens mænd svarede: »Dér er den gudsmand begravet, som kom fra Juda og forkyndte det, du nu har gjort med Betels alter.« **18** Da sagde Josija: »Lad ham være! Ingen må fjerne hans knogler.« Sådan blev hans knogler skånet sammen med knoglerne af profeten fra Samaria.

**19** Alle de offerhøjstempler, som Israels konger havde opført i Samarias byer, så de krænkede Herren, også dem fjernede Josija, og han gjorde ganske det samme ved dem, som han havde gjort i Betel. **20** Og alle offerhøjspræsterne dér slagtede han på altrene, og han brændte menneskeknogler på dem. Så vendte han tilbage til Jerusalem.

**21** Derpå befalede kongen hele folket: »Hold påske for Herren jeres Gud, sådan som den er foreskrevet i denne pagtsbog.« **22** En sådan påske havde der ikke været holdt i al den tid, der havde været konger i Juda, ikke siden dengang dommerne dømte i Israel. **23** Først i kong Josijas attende regeringsår blev denne påske holdt for Herren i Jerusalem. **24** Også dødemanerne og sandsigerne, husguderne og møgguderne og alle de ækle guder, som fandtes i Judas land og i Jerusalem, udryddede Josija for at opfylde lovens ord, som stod i den bog, præsten Hilkija havde fundet i Herrens tempel.

**25** Der havde ikke tidligere været nogen konge, der som han af hele sit hjerte og af hele sin sjæl og af hele sin styrke vendte om til Herren, helt efter Moses’ lov, og efter ham kom der ingen som han. **26** Men på grund af alle de krænkelser, Manasse havde tilføjet Herren, vendte Herren ikke om fra sin store, glødende vrede, som var flammet op mod Juda. **27** Derfor sagde han: »Også Juda vil jeg fjerne fra mine øjne, sådan som jeg fjernede Israel, og jeg vil forkaste denne by, Jerusalem, som jeg har udvalgt, og det hus, hvor jeg har sagt, at mit navn skal være.«

#### Josijas død

**28** Hvad der ellers er at fortælle om Josija, alt hvad han gjorde, står jo i Judas Kongers Krønike. **29** På hans tid drog egypterkongen Farao Neko op mod assyrerkongen ved Eufratfloden. Kong Josija rykkede ud imod Neko, men Neko dræbte ham ved Megiddo, så snart han så ham. **30** Josijas folk førte på en vogn hans lig fra Megiddo og bragte ham til Jerusalem, hvor de lagde ham i graven. Storbønderne tog Josijas søn Joakaz, salvede ham og gjorde ham til konge efter hans far.

#### Joakaz

**31** Joakaz var treogtyve år, da han blev konge, og han regerede tre måneder i Jerusalem. Hans mor hed Hamutal og var datter af Jirmeja fra Libna. **32** Han gjorde, hvad der var ondt i Herrens øjne, ganske som sine fædre. **33** Farao Neko lod ham fængsle i Ribla i Hamats land, så han ikke længere kunne regere i Jerusalem, og han pålagde landet en bod på hundrede talenter sølv og en talent guld. **34** Så gjorde Farao Neko Josijas søn Eljakim til konge efter hans far Josija, og han ændrede hans navn til Jojakim. Men Joakaz tog han med til Egypten, hvor han døde. **35** Jojakim betalte sølvet og guldet til Farao, men han måtte lægge skat på landet for at kunne betale det efter Faraos befaling. Han inddrev sølvet og guldet fra landets befolkning, efter hvad hver enkelt var pålignet, for at kunne betale det til Farao Neko.

#### Jojakim

**36** Jojakim var femogtyve år, da han blev konge, og han regerede elleve år i Jerusalem. Hans mor hed Zebida og var datter af Pedaja fra Ruma. **37** Han gjorde, hvad der var ondt i Herrens øjne, ganske som sine fædre.

### 2 Kong 24

**1** På hans tid drog babylonerkongen Nebukadnesar op, og Jojakim blev hans vasal i tre år, men så slog han om og gjorde oprør. **2** Da sendte Herren kaldæiske, aramaiske, moabitiske og ammonitiske strejfskarer mod ham. Han sendte dem mod Juda for at tilintetgøre det efter det ord, Herren havde talt ved sine tjenere, profeterne. **3** Det var helt efter Herrens befaling, at det gik Juda sådan; han ville fjerne det fra sine øjne på grund af alle de synder, Manasse havde begået, **4** og især på grund af det uskyldige blod, som han havde udgydt. Han havde fyldt Jerusalem med uskyldigt blod, og det ville Herren ikke tilgive.

**5** Hvad der ellers er at fortælle om Jojakim, alt hvad han gjorde, står jo i Judas Kongers Krønike. **6** Jojakim lagde sig til hvile hos sine fædre, og hans søn Jojakin blev konge efter ham.

**7** Egypterkongen rykkede ikke mere ud af sit land, for babylonerkongen havde erobret området fra Egyptens bæk til Eufratfloden, alle egypterkongens besiddelser.

#### Jojakin

**8** Jojakin var atten år, da han blev konge, og han regerede tre måneder i Jerusalem. Hans mor hed Nehushta og var datter af Elnatan fra Jerusalem. **9** Han gjorde, hvad der var ondt i Herrens øjne, ganske som sin far.

**10** På den tid drog babylonerkongen Nebukadnesars folk mod Jerusalem, og byen kom under belejring. **11** Babylonerkongen Nebukadnesar kom selv til stede, mens hans folk belejrede byen, **12** og Judas konge Jojakin overgav sig til ham sammen med sin mor, sine folk, sine stormænd og hofmænd; i sit ottende regeringsår tog babylonerkongen ham til fange. **13** Han førte alle skattene fra Herrens tempel og fra kongens palads bort og huggede alle de guldting af, som Israels konge Salomo havde lavet til Herrens tempel, sådan som Herren havde forudsagt. **14** Så førte han hele Jerusalem i eksil, alle stormændene og de velstående, ti tusind i alt, og alle håndværkerne og finsmedene. Der blev ikke andre tilbage end de fattigste af landbefolkningen. **15** Han førte Jojakin i eksil til Babylon, og kongens mor, hans hustruer, hans hofmænd og de mægtige i landet førte han også i eksil fra Jerusalem til Babylon. **16** Alle krigere, syv tusind mand, og tusind håndværkere og finsmede, der alle var øvede krigere, førte babylonerkongen i eksil til Babylon. **17** Så gjorde babylonerkongen Jojakins farbror Mattanja til konge efter ham, og han ændrede hans navn til Sidkija.

#### Sidkija og Judas undergang

**18** Sidkija var enogtyve år, da han blev konge, og han regerede elleve år i Jerusalem. Hans mor hed Hamital og var datter af Jirmeja fra Libna. **19** Han gjorde, hvad der var ondt i Herrens øjne, ganske som Jojakim.

**20** Det var på grund af Herrens vrede, det gik Jerusalem og Juda sådan. Til sidst forstødte han dem fra sit ansigt.

### 2 Kong 25

Sidkija gjorde oprør mod babylonerkongen. **1** I Sidkijas niende regeringsår, på den tiende dag i den tiende måned, gik babylonerkongen Nebukadnesar med hele sin hær mod Jerusalem og belejrede den. De byggede angrebsramper omkring den, **2** og byen var under belejring til kong Sidkijas ellevte regeringsår. **3** På den niende dag i den fjerde måned, da hungersnøden i byen var blevet stor, og der ikke var mad til indbyggerne, **4** blev byens mur gennembrudt; skønt kaldæerne havde omringet byen, lykkedes det om natten kongen og alle krigerne at flygte ud gennem porten mellem de to mure oven for kongens have, og de tog retning mod Araba-lavningen. **5** Men kaldæernes hær satte efter kongen og indhentede ham på Jerikosletten, da hele hans hær havde forladt ham og var blevet spredt. **6** De greb kongen og førte ham til Ribla, hvor babylonerkongen fældede dom over ham. **7** Han lod Sidkijas sønner halshugge for øjnene af ham og stak øjnene ud på Sidkija, lagde ham i lænker og førte ham til Babylon.

**8** På den syvende dag i den femte måned, det var i babylonerkongen Nebukadnesars nittende regeringsår, kom babylonerkongens tjener Nebuzar’adan, chefen for livvagten, til Jerusalem. **9** Han stak ild på Herrens tempel og på kongens palads, og alle huse i Jerusalem, også dem der tilhørte rigmændene, brændte han ned. **10** Murene rundt om Jerusalem blev revet ned af kaldæernes hær, som chefen for livvagten havde med sig. **11** Chefen for livvagten, Nebuzar’adan, førte dem, der var tilbage i byen, og overløberne, som var gået over til babylonerkongen, og resten af folket i eksil. **12** Kun nogle af de fattigste i landet lod han blive tilbage til at arbejde i vingårdene og på markerne.

**13** Bronzesøjlerne i Herrens tempel og vognstellene og bronzehavet i Herrens tempel slog kaldæerne i stykker, og de bragte bronzen til Babylon. **14** Askespandene, skovlene, knivene, skålene og alle de bronzeredskaber, man brugte i tempeltjenesten, tog de med. **15** Og chefen for livvagten tog fyrbækkenerne og stænkeskålene, alt hvad der var af guld og sølv. **16** De to søjler, Havet og vognstellene, som Salomo havde lavet til Herrens tempel, alle disse ting indeholdt så meget bronze, at det ikke kunne vejes. **17** Den ene søjle var atten alen høj, og søjlehovedet på den var af bronze; det var tre alen højt, der var fletværk og granatæbler rundt på søjlehovedet. Alt var af bronze. På samme måde var den anden søjle, også den havde fletværk.

**18** Chefen for livvagten tog ypperstepræsten Seraja og andenpræsten Sefanja og de tre dørvogtere til fange. **19** Fra byen tog han den hofmand til fange, som havde tilsyn med krigerne, og fem mænd blandt kongens nærmeste rådgivere, som endnu var i byen, og desuden udskrivningschefen, som udskrev folk i landet til krigstjeneste, og tres af storbønderne, som var i byen. **20** Dem tog chefen for livvagten Nebuzar’adan med sig og førte dem til babylonerkongen i Ribla. **21** Han henrettede dem i Ribla i Hamats land. Sådan blev judæerne ført i eksil fra deres land.

#### Gedalja

**22** Babylonerkongen Nebukadnesar indsatte Gedalja, Ahikams søn, Shafans sønnesøn, over dem, der var tilbage i Judas land, dem Nebukadnesar havde ladt tilbage. **23** Da alle hærførerne og deres mænd hørte, at babylonerkongen havde indsat Gedalja, kom de til Gedalja i Mispa: Ismael, Netanjas søn, Johanan, Kareas søn, Seraja, Tanhumets søn fra Netofa, og Ja’azanja, ma’akatittens søn; de kom med deres mænd, **24** og Gedalja gav dem og deres mænd sin ed på, at de ikke behøvede at frygte kaldæernes folk. »Bliv i landet og underkast jer babylonerkongen, så vil det gå jer godt,« sagde han. **25** Men i den syvende måned kom Ismael, Netanjas søn, Elishamas sønnesøn, som hørte til kongeslægten, med ti mænd, og de dræbte Gedalja og de judæere og kaldæere, som var hos ham i Mispa. **26** Så brød hele folket op fra den mindste til den største sammen med hærførerne, og de tog til Egypten af frygt for kaldæerne.

#### Benådningen af Jojakin

**27** I det syvogtredivte år efter at Judas konge Jojakin var blevet ført i eksil, på den syvogtyvende dag i den tolvte måned i det år, da Evil-Merodak blev babylonernes konge, benådede han Judas konge Jojakin og førte ham ud af fængslet. **28** Han behandlede ham godt og gav ham en plads højere oppe end de andre konger, som var hos ham i Babylon. **29** Jojakin aflagde sin fangedragt, og hele resten af sit liv spiste han ved babylonerkongens bord, **30** og han fik sit daglige underhold af kongen dag efter dag, så længe han levede.

------------------------------------------------------------------------

## Første Krønikebog

### 1 Krøn 1

#### Adams slægt

**1** Adam, Set, Enosh, **2** Kenan, Mahalal’el, Jered, **3** Enok, Metusalem, Lemek, **4** Noa, Sem, Kam og Jafet.

**5** Jafets sønner var: Gomer, Magog, Madaj, Javan, Tubal, Meshek og Tiras. **6** Gomers sønner var: Ashkenaz, Difat og Togarma. **7** Javans sønner var: Elisa, Tarshisha, Kittim og Rodanim.

**8** Kams sønner var: Kush, Misrajim, Put og Kana’an. **9** Kushs sønner var: Seba, Havila, Sabta, Rama og Sabteka. Ramas sønner var: Saba og Dedan. **10** Kush fik sønnen Nimrod. Han var den første, der blev hersker på jorden. **11** Misrajim fik Ludim, Anamim, Lehabim, Naftuhim, **12** Patrusim, Kasluhim og Kaftorim, hvorfra filistrene stammer. **13** Kana’an fik Sidon, sin førstefødte, og Het; **14** desuden jebusitterne, amoritterne, girgashitterne, **15** hivvitterne, arkitterne, sinitterne, **16** arvaditterne, semaritterne og hamatitterne.

**17** Sems sønner var: Elam, Assur, Arpakshad, Lud, Aram, Us, Hul, Geter og Meshek. **18** Arpakshad fik Shela, og Shela fik Eber. **19** Eber fik to sønner: Den ene hed Peleg, for på hans tid spredtes jordens folk, hans bror hed Joktan. **20** Joktan fik Almodad, Shelef, Hasarmavet, Jera, **21** Hadoram, Uzal, Dikla, **22** Ebal, Abimael, Saba, **23** Ofir, Havila og Jobab. Alle disse var Joktans sønner. **24** Sem, Arpakshad, Shela, **25** Eber, Peleg, Re’u, **26** Serug, Nakor, Tera **27** og Abram, den samme som Abraham.

#### Abrahams slægt

**28** Abrahams sønner var: Isak og Ismael. **29** Dette er deres slægt: Nebajot, Ismaels førstefødte, Kedar, Adbe’el, Mibsam, **30** Mishma, Duma, Massa, Hadad, Tema, **31** Jetur, Nafish og Kedma. Det var Ismaels sønner. **32** De sønner, Abrahams medhustru Ketura fødte, var: Zimran, Jokshan, Medan, Midjan, Jishbak og Shua. Jokshans sønner var: Saba og Dedan. **33** Midjans sønner var: Efa, Efer, Enok, Abida og Elda’a. Alle disse var Keturas sønner. **34** Abraham fik sønnen Isak. Isaks sønner var: Esau og Israel.

#### Esaus slægt

**35** Esaus sønner var: Elifaz, Re’uel, Je’ush, Jalam og Kora. **36** Elifaz’ sønner var: Teman, Omar, Sefi, Gatam, Kenaz, Timna og Amalek. **37** Re’uels sønner var: Nahat, Zera, Shamma og Mizza. **38** Se’irs sønner var: Lotan, Shobal, Sib’on, Ana, Dishon, Eser og Dishan. **39** Lotans sønner var: Hori og Homam. Lotans søster var Timna. **40** Shobals sønner var: Aljan, Manahat, Ebal, Shefi og Onam. Sib’ons sønner var: Ajja og Ana. **41** Anas sønner var: Dishon. Dishons sønner var: Hamran, Eshban, Jitran og Keran. **42** Esers sønner var: Bilhan, Za’avan og Ja’akan. Dishans sønner var: Us og Aran.

**43** Dette er de konger, som regerede i Edom, før israelitterne fik deres første konge: Bela, Beors søn. Hans by hed Dinhaba. **44** Da Bela døde, blev Jobab, Zeras søn fra Bosra, konge efter ham. **45** Da Jobab døde, blev Husham fra temanitternes land konge efter ham. **46** Da Husham døde, blev Hadad, Bedads søn, konge efter ham. Det var ham, der slog midjanitterne i Moabs land. Hans by hed Avit. **47** Da Hadad døde, blev Samla fra Masreka konge efter ham. **48** Da Samla døde, blev Saul fra Rehobot ved floden konge efter ham. **49** Da Saul døde, blev Ba’al-Hanan, Akbors søn, konge efter ham. **50** Da Ba’al-Hanan døde, blev Hadad konge efter ham. Hans by hed Pa’i, og hans hustru hed Mehetab’el og var datter af Matred, der var datter af Mezahab. **51** Da Hadad døde, fulgte der stammehøvdinge i Edom: Høvdingene Timna, Alja, Jetet, **52** Oholibama, Ela, Pinon, **53** Kenaz, Teman, Mibsar, **54** Magdiel og Iram. Det var Edoms stammehøvdinge.

### 1 Krøn 2

#### Judas slægt

**1** Israels sønner var: Ruben, Simeon, Levi, Juda, Issakar, Zebulon; **2** Dan, Josef, Benjamin; Naftali, Gad og Asher.

**3** Judas sønner var: Er, Onan og Shela; den kana’anæiske kvinde Batshua fødte ham disse tre. Men Er, Judas førstefødte, vakte Herrens mishag, så han lod ham dø. **4** Hans svigerdatter Tamar fødte ham Peres og Zera. Juda havde i alt fem sønner. **5** Peres’ sønner var: Hesron og Hamul. **6** Zeras sønner var: Zimri, Etan, Heman, Kalkol og Dara, i alt fem. **7** Karmis sønner var: Akar, som styrtede Israel i ulykke, dengang han forgreb sig på det, der var lagt band på. **8** Etans sønner var: Azarja.

**9** De sønner, som Hesron fik, var: Jerakme’el, Ram og Kelubaj. **10** Ram fik Amminadab, Amminadab fik Nakshon, judæernes høvding. **11** Nakshon fik Salma, Salma fik Boaz, **12** Boaz fik Obed, Obed fik Isaj. **13** Isaj fik Eliab, sin førstefødte, Abinadab, den næstældste, Shim’a, den tredje, **14** Netan’el, den fjerde, Raddaj, den femte, **15** Osem, den sjette, og David, den syvende. **16** Deres søstre var Seruja og Abigajil. Serujas sønner var: Abishaj, Joab og Asael, i alt tre. **17** Abigajil fødte Amasa; Amasas far var ismaelitten Jeter.

**18** Kaleb, Hesrons søn, fik sønnen Jeriot med sin kone Azuba. Hendes sønner var: Jesher, Shobab og Ardon. **19** Da Azuba døde, giftede Kaleb sig med Efrat, og hun fødte ham Hur. **20** Hur fik Uri, Uri fik Besal’el.

**21** Derefter gik Hesron ind til Gileads far Makirs datter, som han havde giftet sig med, da han var tres år gammel, og hun fødte ham Segub. **22** Segub fik Jair. Han havde treogtyve byer i Gilead. **23** Men Geshur og Aram fratog dem Jairs teltbyer, Kenat med tilhørende småbyer, tres byer. Alle disse var Gileads far Makirs sønner. **24** Efter Hesrons død gik Kaleb ind til Efrata, hans far Hesrons kone, og hun fødte ham Ashkur, der blev far til Tekoa.

**25** Hesrons førstefødte søn Jerakme’els sønner var: Ram, den førstefødte, Buna, Oren, Osem og Akija. **26** Jerakme’el havde en anden kone. Hun hed Atara og var mor til Onam. **27** Rams, Jerakme’els førstefødtes, sønner var: Ma’as, Jamin og Eker. **28** Onams sønner var: Shammaj og Jada. Shammajs sønner var: Nadab og Abishur. **29** Abishurs kone hed Abihajil. Hun fødte ham Akban og Molid. **30** Nadabs sønner var: Seled og Appajim. Seled døde barnløs. **31** Appajims sønner var: Jish’i. Jish’is sønner var: Sheshan. Sheshans sønner var: Aklaj. **32** Shammajs bror Jadas sønner var: Jeter og Jonatan. Jeter døde barnløs. **33** Jonatans sønner var: Pelet og Zaza. Det var Jerakme’els sønner.

**34** Sheshan havde ingen sønner, kun døtre. Men han havde en egyptisk træl, der hed Jarka. **35** Sheshan gav sin træl Jarka sin datter til hustru, og hun fødte ham Attaj. **36** Attaj fik Natan, Natan fik Zabad, **37** Zabad fik Eflal, Eflal fik Obed, **38** Obed fik Jehu, Jehu fik Azarja, **39** Azarja fik Hales, Hales fik El’asa, **40** El’asa fik Sismaj, Sismaj fik Shallum, **41** Shallum fik Jekamja, Jekamja fik Elishama.

**42** Jerakme’els bror Kalebs sønner var: Mesha, hans førstefødte, Zifs far, og Maresha, Hebrons far. **43** Hebrons sønner var: Kora, Tappua, Rekem og Shema. **44** Shema fik Raham, far til Jorkoam. Rekem fik Shammaj. **45** Shammajs søn var Maon; Maon blev far til Bet-Sur. **46** Kalebs medhustru Efa fødte Karan, Mosa og Gazez. Karan fik Gazez. **47** Jodajs sønner var: Regem, Jotam, Geshan, Pelet, Efa og Sha’af. **48** Kalebs medhustru Ma’aka fødte Sheber og Tirhana. **49** Sha’af, Madmannas far, fik Sheva, far til Makbena og Gib’a. Kalebs datter var Aksa. **50** Det var Kalebs sønner.

Efratas førstefødte søn Hurs sønner var: Shobal, Kirjat-Jearims far, **51** Salma, Betlehems far, og Haref, Bet-Gaders far. **52** Shobal, Kirjat-Jearims far, fik sønnerne: Reaja, halvdelen af manahatitterne. **53** Kirjat-Jearims slægter var: jitritterne, putitterne, shumatitterne og mishraitterne. Fra dem stammer sor’atitterne og eshtaolitterne. **54** Salmas sønner var: Betlehem, netofatitterne, Atarot-Bet-Joab og halvdelen af manahatitterne og sor’itterne. **55** De i Jabes bosatte skriftlærdes slægter var: tir’atitterne, shim’atitterne og sukatitterne, det samme som kinitterne, som stammede fra Hammat, Rekab-slægtens fader.

### 1 Krøn 3

**1** De sønner, David fik i Hebron, var: Amnon, den førstefødte, med Akinoam fra Jizre’el, Daniel, den næstældste, med Abigajil fra Karmel, **2** Absalom, den tredje, søn af Ma’aka, der var datter af Geshurs konge Talmaj, Adonija, den fjerde, søn af Haggit, **3** Shefatja, den femte, som han fik med Abital, Jitream, den sjette, som han fik med sin hustru Egla. **4** Seks sønner fik han i Hebron, hvor han regerede syv år og seks måneder. I Jerusalem regerede han treogtredive år. **5** De sønner, han fik i Jerusalem, var: Shim’a, Shobab, Natan og Salomo, i alt fire, som han fik med Batshua, Ammiels datter, **6** Jibkar, Elishama, Elifelet, **7** Noga, Nefeg, Jafia, **8** Elishama, Eljada og Elifelet, i alt ni. **9** Det var alle Davids sønner, foruden medhustruernes sønner. Tamar var deres søster.

**10** Salomos søn var Rehabeam, hans søn Abija, hans søn Asa, hans søn Joshafat, **11** hans søn Joram, hans søn Akazja, hans søn Joash, **12** hans søn Amasja, hans søn Azarja, hans søn Jotam, **13** hans søn Akaz, hans søn Hizkija, hans søn Manasse, **14** hans søn Amon, hans søn Josija. **15** Josijas sønner var: Johanan, den førstefødte, Jojakim, den næstældste, Sidkija, den tredje, og Shallum, den fjerde. **16** Jojakims sønner var: hans søn Jekonja, hans søn Sidkija. **17** Den tilfangetagne Jekonjas sønner var: hans søn Shealtiel, **18** Malkiram, Pedaja, Shenassar, Jekamja, Hoshama og Nedabja. **19** Pedajas sønner var: Zerubbabel og Shim’i. Zerubbabels sønner var: Meshullam, Hananja, og Shelomit var deres søster; **20** Hashuba, Ohel, Berekja, Hasadja og Jushab-Hesed, i alt fem. **21** Hananjas sønner var: Pelatja, Jesaja, Refaja, Arnan, Obadja og Shekanja. **22** Shekanjas sønner var: Shemaja. Shemajas sønner var: Hattush, Jig’al, Baria, Nearja og Shafat, i alt seks. **23** Nearjas sønner var: Eljo’enaj, Hizkija og Azrikam, i alt tre. **24** Eljo’enajs sønner var: Hodavja, Eljashib, Pelaja, Akkub, Johanan, Delaja og Anani, i alt syv.

### 1 Krøn 4

**1** Judas sønner var: Peres, Hesron, Karmi, Hur og Shobal. **2** Shobals søn Reaja fik Jahat, Jahat fik Ahumaj og Lahad. Det var sor’atitternes slægter. **3** Etams sønner var: Jizre’el, Jishma, Jidbash, og deres søster hed Haslelponi; **4** Penuel, Gedors far, og Ezer, Hushas far. Det var Hurs sønner. Hur var Efratas førstefødte, Betlehems far.

**5** Ashkur, Tekoas far, havde to koner: Hel’a og Na’ara. **6** Na’ara fødte ham Ahuzzam, Hefer, Temeni og ahashtaritterne. Det var Na’aras sønner. **7** Hel’as sønner var: Seret, Jesohar, Etnan og Kos. **8** Kos fik Anub, Hassobeba og Harums søn Akarhels slægter.

**9** Jabes var den mest ansete af brødrene. Hans mor gav ham navnet Jabes, »for jeg har født ham i smerte,« sagde hun. **10** Jabes påkaldte Israels Gud og sagde: »Gid du vil velsigne mig og gøre mit område stort, gid din hånd må være med mig, og du vil fri mig fra ulykke, så jeg ikke lider smerte.« Og Gud gav ham, hvad han bad om.

**11** Kelub, Shuhas bror, fik Mehir. Han blev far til Eshton. **12** Eshton fik Bet-Rafa, Pasea og Tekinna, Ir-Nahashs far. Det var mændene fra Reka.

**13** Kenaz’ sønner var: Otniel og Seraja. Otniels sønner var: Hatat og Meonotaj. **14** Meonotaj fik Ofra, Seraja fik Joab, Ge-Harashims far, for de var håndværkere. **15** Jefunnes søn Kalebs sønner var: Ir, Ela og Na’am. Elas søn var Kenaz. **16** Jehallel’els sønner var: Zif, Zifa, Tireja og Asar’el. **17** Ezras sønner var: Jeter, Mered og Efer. Jeter fik Mirjam, Shammaj og Jishba, Eshtemoas far. **18** Hans judæiske kone fødte Jered, Gedors far, Heber, Sokos far, og Jekutiel, Zanoas far. Sønnerne af Faraos datter Bitja, som Mered havde giftet sig med, var ... **19** Sønnerne af Hodijas kone, der var søster til Ke’ilas far Naham, var: garmitten og ma’akatitten Eshtemoa. **20** Shimons sønner var: Amnon, Rinna, Ben-Hanan og Tilon. Jish’is sønner var: Zohet og Ben-Zohet.

**21** Judas søn Shelas sønner var: Er, Lekas far, Lada, Mareshas far, byssus-væveriets slægter af Ashbeas hus, **22** Jokim, mændene i Kozeba og Joash og Saraf, som havde haft ejendom i Moab, men var vendt tilbage til Betlehem ifølge gamle overleveringer. **23** Det var pottemagerne, og de boede i Netaim og Gedera. De var i kongens tjeneste og boede der.

#### Simeons slægt

**24** Simeons sønner var: Nemuel, Jamin, Jarib, Zera og Saul. **25** Hans søn var Shallum, hans søn Mibsam, hans søn Mishma. **26** Mishmas sønner var: hans søn Hammuel, hans søn Zakkur og hans søn Shim’i. **27** Shim’i havde seksten sønner og seks døtre. Men hans brødre havde ikke mange sønner, og hele deres slægt blev ikke så talrig som judæerne.

**28** De boede i Be’ersheba, Molada, Hasar-Shual, **29** Bilha, Esem, Tolad, **30** Betuel, Horma, Siklag, **31** Bet-Markabot, Hasar-Susim, Bet-Bir’i og Sha’arajim; indtil David blev konge, var det deres byer **32** med tilhørende landsbyer; endvidere Etam, Ajin, Rimmon, Token og Ashan, i alt fem byer **33** med alle de tilhørende landsbyer, som lå rundt om disse byer helt til Ba’al. Det var de steder, hvor de boede; de havde deres eget slægtsregister. **34** Endvidere: Meshobab, Jamlek, Josha, Amasjas søn, **35** Joel, Jehu, søn af Joshibja, søn af Seraja, søn af Asiel, **36** Eljo’enaj, Ja’akoba, Jeshohaja, Asaja, Adiel, Jesimiel, Benaja **37** og Ziza, søn af Shif’i, søn af Allon, søn af Jedaja, søn af Shimri, søn af Shemaja. **38** De her nævnte var overhoveder i deres slægter, og deres fædrenehuse bredte sig meget. **39** Engang gik de i retning af Gedor øst for dalen for at søge græsgange til deres får. **40** De fandt frodige og gode græsgange, landet var vidtstrakt, og det var roligt og trygt, for de tidligere beboere nedstammede fra Kam. **41** Dengang Hizkija var konge i Juda, kom de, hvis navne er nedskrevet her, og angreb deres telte og boliger, som fandtes der, og lagde band på dem. De bosatte sig, hvor de havde boet, for der var græsgange til deres får; dér bor de den dag i dag. **42** Af disse simeonitter drog fem hundrede til Se’irs bjerge under ledelse af Pelatja, Nearja, Refaja og Uzziel, Jish’is sønner, **43** og dræbte den sidste rest af amalekitterne. De bosatte sig dér og bor der den dag i dag.

### 1 Krøn 5

#### Rubens slægt

**1** Israels førstefødte søn Rubens sønner – han var den førstefødte, men fordi han havde vanæret sin fars seng, blev hans førstefødselsret givet til Israels søn Josefs sønner, uden at de dog blev registreret som førstefødte; **2** for Juda fik herredømmet over sine brødre, og fra ham skulle fyrsten komme, men førstefødselsretten fik Josef – **3** Israels førstefødte søn Rubens sønner var: Enok, Pallu, Hesron og Karmi. **4** Joels sønner var: hans søn Shemaja, hans søn Gog, hans søn Shim’i, **5** hans søn Mika, hans søn Reaja, hans søn Ba’al, **6** hans søn Be’era, som assyrerkongen Tiglat-Pileser førte i eksil; han var høvding for rubenitterne. **7** Hans brødre, slægt for slægt, registreret i deres slægtsbøger, var: Je’iel, der var overhoved, Zekarja **8** og Bela, søn af Azaz, søn af Shema, søn af Joel. De boede i Aro’er og helt til Nebo og Ba’al-Meon. **9** I øst boede de i retning af ørkenen, som strækker sig fra Eufratfloden; de havde nemlig store hjorde i Gilead. **10** På Sauls tid førte de krig mod hagritterne og besejrede dem og bosatte sig i deres telte langs hele østsiden af Gilead.

#### Gads slægt

**11** Gads sønner, som boede over for dem i Bashan helt til Salka, var: **12** Joel, som var overhoved, Shafam, den næste, Janaj og Shafat i Bashan. **13** Deres brødre, fædrenehus for fædrenehus, var: Mikael, Meshullam, Sheba, Joraj, Jakan, Zia og Eber, i alt syv. **14** De var sønner af Abikajil, søn af Huri, søn af Jaroa, søn af Gilead, søn af Mikael, søn af Jeshishaj, søn af Jakdo, søn af Buz. **15** Aki, søn af Abdiel, søn af Guni, var overhoved for deres fædrenehuse. **16** De boede i Gilead og Bashan og småbyerne dér og i hele Sarons græsland, så langt det strækker sig. **17** De blev alle registreret, dengang Jotam var konge i Juda og Jeroboam i Israel.

**18** Rubenitterne, gaditterne og halvdelen af Manasses stamme, alle de dygtigste krigere, mænd, der bar skjold og sværd, spændte bue og var oplært i krig, 44.760 våbenføre mænd, **19** førte krig mod hagritterne Jetur, Nafish og Nodab. **20** De fik hjælp mod dem og besejrede hagritterne og alle, som var med dem, for de råbte til Gud under kampen, og han bønhørte dem, fordi de stolede på ham. **21** De tog deres hjorde med sig, 50.000 kameler, 250.000 stykker småkvæg, 2.000 æsler og 100.000 mennesker. **22** Der lå mange dræbte, for krigen var fra Gud. De boede dér, hvor hagritterne havde boet, lige til eksilet.

**23** Halvdelen af Manasses stamme boede i landet fra Bashan til Ba’al-Hermon, Senir og Hermonbjerget; de var talrige. **24** Overhovederne for deres fædrenehuse var: Efer, Jish’i, Eliel, Azriel, Jirmeja, Hodavja og Jakdiel, erfarne krigere og navnkundige mænd, overhoveder for deres fædrenehuse. **25** Men de var troløse mod deres fædres Gud og horede med de guder, der blev dyrket af landets folk, som Gud havde udryddet foran dem. **26** Da vakte Israels Gud assyrerkongen Puls ånd, den samme som assyrerkongen Tiglat-Pileser, så han førte rubenitterne, gaditterne og halvdelen af Manasses stamme i eksil; han førte dem til Hala, Habor, Hara og Gozans flod, hvor de er den dag i dag.

#### Levis slægt

**27** Levis sønner var: Gershon, Kehat og Merari. **28** Kehats sønner var: Amram, Jis’har, Hebron og Uzziel. **29** Amrams børn var: Aron, Moses og Mirjam. Arons sønner var: Nadab, Abihu, Eleazar og Itamar. **30** Eleazar fik Pinehas, Pinehas fik Abishua, **31** Abishua fik Bukki, Bukki fik Uzzi, **32** Uzzi fik Zerakja, Zerakja fik Merajot, **33** Merajot fik Amarja, Amarja fik Akitub, **34** Akitub fik Sadok, Sadok fik Akima’as, **35** Akima’as fik Azarja, Azarja fik Johanan, **36** Johanan fik Azarja; det var ham, som gjorde præstetjeneste i det tempel, Salomo byggede i Jerusalem; **37** Azarja fik Amarja, Amarja fik Akitub, **38** Akitub fik Sadok, Sadok fik Shallum, **39** Shallum fik Hilkija, Hilkija fik Azarja, **40** Azarja fik Seraja, Seraja fik Josadak. **41** Josadak måtte drage med, dengang Herren lod Nebukadnesar føre Juda og Jerusalem i eksil.

### 1 Krøn 6

**1** Levis sønner var: Gershom, Kehat og Merari. **2** Navnene på Gershoms sønner var: Libni og Shim’i. **3** Kehats sønner var: Amram, Jis’har, Hebron og Uzziel. **4** Meraris sønner var: Makli og Mushi. Det var levitternes slægter, efter deres fædre. **5** Efter Gershom: hans søn Libni, hans søn Jahat, hans søn Zimma, **6** hans søn Joa, hans søn Iddo, hans søn Zera og hans søn Jeateraj. **7** Kehats sønner var: hans søn Amminadab, hans søn Kora, hans søn Assir, **8** hans søn Elkana, hans søn Ebjasaf, hans søn Assir, **9** hans søn Tahat, hans søn Uriel, hans søn Uzzija og hans søn Saul. **10** Elkanas sønner var: Amasaj, Akimot, **11** hans søn Elkana, hans søn Sofaj, hans søn Nahat, **12** hans søn Eliab, hans søn Jeroham og hans søn Elkana. **13** Samuels sønner var: Joel, den førstefødte, og Abija, den næste. **14** Meraris sønner var: Makli, hans søn Libni, hans søn Shim’i, hans søn Uzza, **15** hans søn Shim’a, hans søn Haggija og hans søn Asaja.

**16** Dette er dem, som David indsatte til at varetage sangen i Herrens tempel, efter at arken havde fundet hvile, **17** og som gjorde tjeneste foran Åbenbaringsteltets bolig som sangere, indtil Salomo havde bygget Herrens tempel i Jerusalem; de forrettede tjeneste i overensstemmelse med forordningen for dem. **18** De, som gjorde tjeneste, og deres sønner var: af kehatitterne sangeren Heman, søn af Joel, søn af Samuel, **19** søn af Elkana, søn af Jeroham, søn af Eliel, søn af Toa, **20** søn af Sif, søn af Elkana, søn af Mahat, søn af Amasaj, **21** søn af Elkana, søn af Joel, søn af Azarja, søn af Sefanja, **22** søn af Tahat, søn af Assir, søn af Ebjasaf, søn af Kora, **23** søn af Jis’har, søn af Kehat, søn af Levi, søn af Israel. **24** Hans broder var Asaf, der stod til højre for ham: Asaf, søn af Berekja, søn af Shim’a, **25** søn af Mikael, søn af Ba’aseja, søn af Malkija, **26** søn af Etni, søn af Zera, søn af Adaja, **27** søn af Etan, søn af Zimma, søn af Shim’i, **28** søn af Jahat, søn af Gershom, søn af Levi. **29** Deres brødre, meraritterne, som stod til venstre, var: Etan, søn af Kishi, søn af Abdi, søn af Malluk, **30** søn af Hashabja, søn af Amasja, søn af Hilkija, **31** søn af Amsi, søn af Bani, søn af Shemer, **32** søn af Makli, søn af Mushi, søn af Merari, søn af Levi.

**33** Deres brødre levitterne var pligtige til at gøre alt arbejdet i huset, hvor Gud har sin bolig, **34** men Aron og hans sønner bragte røgelsesofre på brændofferalteret og røgelsesofferalteret; de udførte alt arbejdet i det Allerhelligste og skaffede Israel soning, ganske som Guds tjener Moses havde befalet. **35** Arons sønner var: hans søn Eleazar, hans søn Pinehas, hans søn Abishua, **36** hans søn Bukki, hans søn Uzzi, hans søn Zerakja, **37** hans søn Merajot, hans søn Amarja, hans søn Akitub, **38** hans søn Sadok og hans søn Akima’as.

**39** De steder i deres område, hvor de havde deres lejr, var: Arons sønner af kehatitternes slægt – for den første lodkastning gjaldt dem – **40** fik Hebron i Juda med omkringliggende græsmarker; **41** men byens jord og landsbyerne fik Kaleb, Jefunnes søn. **42** Arons sønner fik tilflugtsbyen Hebron, Libna med tilhørende græsmarker, Jattir, Eshtemoa med tilhørende græsmarker, **43** Hilen med tilhørende græsmarker, Debir med tilhørende græsmarker, **44** Ashan med tilhørende græsmarker og Bet-Shemesh med tilhørende græsmarker. **45** Af Benjamins stamme: Geba med tilhørende græsmarker, Alemet med tilhørende græsmarker og Anatot med tilhørende græsmarker, i alt tretten byer fordelt mellem deres slægter. **46** De øvrige kehatitter fik ved lodkastningen, slægt for slægt, ti byer af Efraims, Dans og halvdelen af Manasses stamme. **47** Gershomitterne fik, slægt for slægt, tretten byer af Issakars, Ashers, Naftalis og Manasses stamme i Bashan. **48** Meraritterne fik ved lodkastningen, slægt for slægt, tolv byer af Rubens, Gads og Zebulons stammer. **49** Israelitterne afgav disse byer med tilhørende græsmarker til levitterne. **50** Af judæernes, simeonitternes og benjaminitternes stammer blev de byer, som her er nævnt, afgivet ved lodkastningen. **51** Kehatitternes slægter fik ved lodkastningen nogle byer af Efraims stamme. **52** De fik tilflugtsbyen Sikem med tilhørende græsmarker i Efraims bjergland, Gezer med tilhørende græsmarker, **53** Jokmeam med tilhørende græsmarker, Bet-Horon med tilhørende græsmarker, **54** Ajjalon med tilhørende græsmarker og Gat-Rimmon med tilhørende græsmarker. **55** Af halvdelen af Manasses stamme: Aner med tilhørende græsmarker og Bil’am med tilhørende græsmarker til kehatitternes øvrige slægter. **56** Gershomitterne fik, slægt for slægt, af halvdelen af Manasses stamme: Golan i Bashan med tilhørende græsmarker og Ashtarot med tilhørende græsmarker. **57** Af Issakars stamme: Kedesh med tilhørende græsmarker, Daberat med tilhørende græsmarker, **58** Ramot med tilhørende græsmarker og Anem med tilhørende græsmarker. **59** Af Ashers stamme: Mashal med tilhørende græsmarker, Abdon med tilhørende græsmarker, **60** Hukok med tilhørende græsmarker og Rehob med tilhørende græsmarker. **61** Af Naftalis stamme: Kedesh i Galilæa med tilhørende græsmarker, Hammon med tilhørende græsmarker og Kirjatajim med tilhørende græsmarker.

**62** De øvrige meraritter fik af Zebulons stamme: Rimmon med tilhørende græsmarker og Tabor med tilhørende græsmarker. **63** Øst for Jordan, over for Jeriko, fik de af Rubens stamme: Beser i ørkenen med tilhørende græsmarker, Jasa med tilhørende græsmarker, **64** Kedemot med tilhørende græsmarker og Mefa’at med tilhørende græsmarker. **65** Af Gads stamme: Ramot i Gilead med tilhørende græsmarker, Mahanajim med tilhørende græsmarker, **66** Heshbon med tilhørende græsmarker og Jazer med tilhørende græsmarker.

### 1 Krøn 7

#### Issakars slægt

**1** Issakars sønner var: Tola, Puvva, Jashub og Shimron, i alt fire. **2** Tolas sønner var: Uzzi, Refaja, Jeriel, Jakmaj, Jibsam og Samuel, overhoveder for Tolas fædrenehuse ifølge deres slægtsbøger, erfarne krigere. På Davids tid var tallet på dem 22.600. **3** Uzzis sønner var: Jizrakja. Jizrakjas sønner var: Mikael, Obadja, Joel og Jissija, i alt fem overhoveder. **4** Til hvert af deres fædrenehuse hørte ifølge deres slægtsbøger flokke af krigere; der var i alt 36.000, for der var mange kvinder og børn. **5** Deres brødre i alle Issakars slægter var erfarne krigere; i alt var der registreret 87.000.

#### Benjamins slægt

**6** Benjamins sønner var: Bela, Beker og Jedi’ael, i alt tre. **7** Belas sønner var: Esbon, Uzzi, Uzziel, Jerimot og Iri, i alt fem overhoveder for fædrenehuse, erfarne krigere. Der var registreret 22.034. **8** Bekers sønner var: Zemira, Joash, Eliezer, Eljo’enaj, Omri, Jeremot, Abija, Anatot og Alemet. Alle disse var Bekers sønner. **9** I deres slægtsbøger var der registreret 20.200 overhoveder for deres fædrenehuse, erfarne krigere. **10** Jedi’aels sønner var: Bilhan. Bilhans sønner var: Je’ush, Benjamin, Ehud, Kena’ana, Zetan, Tarshish og Akishahar. **11** Alle disse var Jedi’aels sønner, overhoveder for deres fædrenehuse, erfarne krigere, i alt 17.200 våbenføre mænd. **12** Shuppim og Huppim var Irs sønner, Hushim var Ahers sønner.

#### Naftalis slægt

**13** Naftalis sønner var: Jakse’el, Guni, Jeser og Shallum; de var sønner af Bilha.

#### Manasses slægt

**14** Manasses sønner var: Asriel, som hans aramaiske medhustru fødte; hun fødte også Makir, der blev far til Gilead. **15** Makir fandt en kone til Huppim og Shuppim. Hans søster hed Ma’aka, hans næstældste søn hed Selofkad. Selofkad havde kun døtre. **16** Makirs kone Ma’aka fødte en søn, som hun kaldte Peresh. Hans bror hed Sheresh og hans sønner Ulam og Rekem. **17** Ulams sønner var: Bedan. Det var Gileads sønner; Gilead var søn af Makir, søn af Manasse. **18** Hans søster var Hammoleket; hun fødte Ishhod, Abiezer og Makla. **19** Shemidas sønner var: Akjan, Sikem, Likhi og Aniam.

#### Efraims slægt

**20** Efraims sønner var: Shutela, hans søn Bered, hans søn Tahat, hans søn El’ada, hans søn Tahat, **21** hans søn Zabad, hans søn Shutela, desuden Ezer og El’ad, som blev dræbt af mændene i Gat, de indfødte i landet, fordi de var draget ned for at tage deres hjorde. **22** Deres far Efraim sørgede i lang tid, og hans brødre kom for at trøste ham. **23** Så gik han ind til sin kone, og hun blev gravid og fødte en søn, som han kaldte Beria, fordi hans hus var blevet ramt af ulykke. **24** Hans datter var She’era, som byggede Nedre og Øvre Bet-Horon og Uzzen-She’era. **25** Hans søn var Refa, hans søn Reshef, hans søn Tela, hans søn Tahan, **26** hans søn Ladan, hans søn Ammihud, hans søn Elishama, **27** hans søn Nun, hans søn Josva. **28** Deres besiddelser og bosteder var Betel med tilhørende småbyer, mod øst Na’aran, mod vest Gezer med tilhørende småbyer og Sikem med tilhørende småbyer helt til Ajja med tilhørende småbyer. **29** Bet-Shan med tilhørende småbyer, Ta’anak med tilhørende småbyer, Megiddo med tilhørende småbyer og Dor med tilhørende småbyer var i manassitternes besiddelse. I alle disse byer boede Israels søn Josefs sønner.

#### Ashers slægt

**30** Ashers sønner var: Jimna, Jishva, Jishvi og Beria, og Sera var deres søster. **31** Berias sønner var: Heber og Malkiel; han blev far til Birzavit. **32** Heber fik Jaflet, Shomer, Hotam og deres søster Shua. **33** Jaflets sønner var: Pasak, Bimhal og Ashvat. Det var Jaflets sønner. **34** Shemers sønner var: Aki, Roga, Jehubba og Aram. **35** Hans bror Helems sønner var: Sofa, Jimna, Shelesh og Amal. **36** Sofas sønner var: Sua, Harnefer, Shual, Beri, Jimra, **37** Beser, Hod, Shamma, Shilsha, Jitran og Be’era. **38** Jeters sønner var: Jefunne, Pispa og Ara. **39** Ullas sønner var: Ara, Hanniel og Risja. **40** Alle disse var Ashers sønner; de var overhoveder for fædrenehusene, udvalgte, erfarne krigere, overhoveder blandt høvdingene. Tallet på dem, der var registreret som krigere, var 26.000 mand.

### 1 Krøn 8

#### Benjamins slægt

**1** Benjamin fik Bela, sin førstefødte, Ashbel, den næstældste, Akra, den tredje, **2** Noha, den fjerde, og Rafa, den femte. **3** Bela havde sønnerne: Addar, Gera, Abihud, **4** Abishua, Na’aman, Akoa, **5** Gera, Shefufan og Huram. **6** Ehuds sønner, som var overhoveder for fædrenehusene blandt indbyggerne i Geba, men blev ført i eksil til Manahat, **7** og det var Na’aman, Akija og Gera, der førte dem bort: Ehud fik Uzza og Akihud. **8** Shaharajim fik sønner i Moabs land, efter at han havde sendt sine koner Hushim og Ba’ara bort: **9** Med sin kone Hodesh fik han Jobab, Sibja, Mesha, Malkam, **10** Je’us, Sakeja og Mirma. Det var hans sønner, overhoveder for fædrenehusene. **11** Med Hushim fik han Abitub og Elpa’al. **12** Elpa’als sønner var: Eber, Misham og Shemed, som byggede Ono og Lod med tilhørende småbyer. **13** Beria og Shema var overhoveder for fædrenehusene blandt indbyggerne i Ajjalon. Det var dem, der slog indbyggerne i Gat på flugt. **14** Akjo, Shashak, Jeremot, **15** Zebadja, Arad, Eder, **16** Mikael, Jishpa og Joha var Berias sønner. **17** Zebadja, Meshullam, Hizki, Heber, **18** Jishmeraj, Jizlia og Jobab var Elpa’als sønner. **19** Jakim, Zikri, Zabdi, **20** Elienaj, Silletaj, Eliel, **21** Adaja, Beraja og Shimrat var Shim’is sønner. **22** Jishpan, Eber, Eliel, **23** Abdon, Zikri, Hanan, **24** Hananja, Elam, Antotija, **25** Jifdeja og Penuel var Shashaks sønner. **26** Shamsheraj, Shekarja, Atalja, **27** Ja’areshja, Elija og Zikri var Jerohams sønner. **28** De var overhoveder for fædrenehuse, overhoveder ifølge deres slægtsbøger. De boede i Jerusalem.

**29** I Gibeon boede Gibeons far; hans kone hed Ma’aka. **30** Hans førstefødte søn var Abdon, dernæst Sur, Kish, Ba’al, Nadab, **31** Gedor, Akjo og Zeker. **32** Miklot fik Shim’a. Også de boede sammen med deres brødre i Jerusalem, over for deres brødre. **33** Ner fik Kish, Kish fik Saul, Saul fik Jonatan, Malkishua, Abinadab og Eshba’al. **34** Jonatans søn var Meribba’al. Meribba’al fik Mika. **35** Mikas sønner var: Piton, Melek, Tarea og Akaz. **36** Akaz fik Joadda, Joadda fik Alemet, Azmavet og Zimri, Zimri fik Mosa, **37** Mosa fik Bin’a, hans søn var Rafa, hans søn El’asa, hans søn Asel. **38** Asel havde seks sønner; de hed: Azrikam, Bokeru, Ismael, Shearja, Obadja og Hanan. Alle disse var Asels sønner. **39** Hans bror Esheks sønner var: Ulam, hans førstefødte, Je’ush, den næstældste, og Elifelet, den tredje. **40** Ulams sønner var erfarne krigere og bueskytter; de havde mange sønner og sønnesønner, i alt 150. Alle disse var Benjamins sønner.

### 1 Krøn 9

#### Jerusalems indbyggere

**1** Alle israelitter blev registreret; de står i Israels Kongers Bog. Men judæerne blev ført i eksil til Babylon på grund af deres troløshed.

**2** De første, der slog sig ned på deres ejendom i deres byer var: Israel, præsterne, levitterne og tempeltrællene. **3** Af judæerne, benjaminitterne, efraimitterne og manassitterne boede der i Jerusalem: **4** Utaj, søn af Ammihud, søn af Omri, søn af Imri, søn af Bani, en af Judas søn Peres’ sønner. **5** Af shelanitterne: Asaja, den førstefødte, og hans sønner. **6** Af zeraitterne: Je’uel og deres brødre, i alt 690. **7** Af benjaminitterne: Sallu, søn af Meshullam, søn af Hodavja, søn af Hassenua, **8** Jibneja, søn af Jeroham, Ela, søn af Uzzi, søn af Mikri, Meshullam, søn af Shefatja, søn af Re’uel, søn af Jibnija, **9** og deres brødre ifølge deres slægtsbøger, i alt 956. Alle disse mænd var overhoveder for deres fædrenehuse.

**10** Af præsterne: Jedaja, Jojarib, Jakin, **11** Azarja, søn af Hilkija, søn af Meshullam, søn af Sadok, søn af Merajot, søn af Akitub, den øverste over Guds hus, **12** Adaja, søn af Jeroham, søn af Pashkur, søn af Malkija, Masaj, søn af Adiel, søn af Jakzera, søn af Meshullam, søn af Meshillemit, søn af Immer, **13** og deres brødre, der var overhoveder for deres fædrenehuse, i alt 1760, dygtige mænd i tjenesten i Guds hus.

**14** Af levitterne: Shemaja, søn af Hashub, søn af Azrikam, søn af Hashabja, en af meraritterne, **15** Bakbakkar, Heresh, Galal, Mattanja, søn af Mika, søn af Zikri, søn af Asaf, **16** Obadja, søn af Shemaja, søn af Galal, søn af Jedutun, og Berekja, søn af Asa, søn af Elkana, som boede i netofatitternes landsbyer.

**17** Portvagterne var: Shallum, Akkub, Talmon og Akiman, broderen Shallum var overhoved; **18** det er han stadigvæk i Kongeporten mod øst. Det var portvagterne i levitternes lejre. **19** Shallum, søn af Kore, søn af Ebjasaf, søn af Kora, og hans brødre af hans fædrenehus, koraitterne, gjorde tjeneste som dørvogtere ved teltet, ligesom deres fædre havde holdt vagt ved indgangen til Herrens lejr. **20** Pinehas, Eleazars søn – Herren være med ham – havde tidligere været leder for dem. **21** Zekarja, søn af Meshelemja var portvagt ved indgangen til Åbenbaringsteltet. **22** De, der var udvalgt til portvagter, var i alt 212. De blev registreret i deres landsbyer. David og seeren Samuel havde indsat dem i deres embede. **23** De og deres sønner holdt vagt ved portene til Herrens tempel, teltboligen. **24** Portvagterne stod mod alle fire verdenshjørner, mod øst, vest, nord og syd. **25** Deres brødre ude i landsbyerne skulle fra tid til anden komme for at hjælpe dem i syv dage ad gangen, **26** for de fire ledende portvagter gjorde vedvarende tjeneste. Det var levitterne. De havde også tilsyn med kamrene og skatkamrene i Guds hus, **27** og de tilbragte natten rundt om Guds hus, for det påhvilede dem at holde vagt og at lukke op hver morgen.

**28** Nogle af dem havde tilsyn med de genstande, der skulle bruges til tjenesten; de skulle holde tal på dem, når de bar dem ind, og når de bar dem ud. **29** Andre af dem var sat til at have tilsyn med redskaberne, med alle de hellige kar og med finmelet, vinen, olien, røgelsen og balsamstofferne. **30** Nogle af præsternes sønner blandede salven af balsamstofferne. **31** En af levitterne, Mattitja, som var koraitten Shallums førstefødte, havde det embede at forestå bagningen. **32** Nogle af deres brødre, kehatitterne, havde tilsyn med skuebrødene, som de skulle lægge frem hver sabbat. **33** Så var der sangerne, overhoveder for levitternes fædrenehuse; de opholdt sig i kamrene, fri for andre forpligtelser, for dag og nat var de pålagt tjeneste. **34** Det var overhovederne for levitternes fædrenehuse, overhoveder ifølge deres slægtsbøger. De boede i Jerusalem.

#### Sauls slægt

**35** I Gibeon boede Gibeons far Je’uel; hans kone hed Ma’aka. **36** Hans førstefødte søn var Abdon, dernæst Sur, Kish, Ba’al, Ner, Nadab, **37** Gedor, Akjo, Zekarja og Miklot. **38** Miklot fik Shim’am. Også de boede sammen med deres brødre i Jerusalem, over for deres brødre. **39** Ner fik sønnen Kish, Kish fik Saul, Saul fik Jonatan, Malkishua, Abinadab og Eshba’al. **40** Jonatans søn var Meribba’al. Meribba’al fik Mika. **41** Mikas sønner var: Piton, Melek og Takrea. **42** Akaz fik Jara, Jara fik Alemet, Azmavet og Zimri, Zimri fik Mosa, **43** Mosa fik Bin’a, hans søn var Refaja, hans søn El’asa, hans søn Asel. **44** Asel havde seks sønner; de hed: Azrikam, Bokeru, Ismael, Shearja, Obadja og Hanan. Det var Asels sønner.

### 1 Krøn 10

#### Sauls nederlag og død

**1** Filistrene gik til angreb på Israel. Israelitterne flygtede for filistrene, og mange lå dræbt på Gilboas bjerg. **2** Filistrene forfulgte Saul og hans sønner, og de dræbte Sauls sønner Jonatan, Abinadab og Malkishua. **3** Saul var nu hårdt presset i kampen, og da nogle bueskytter opdagede ham, blev han dødsensangst for dem. **4** Han sagde til sin våbendrager: »Træk dit sværd, og hug mig ned, så ikke disse uomskårne skal komme og mishandle mig!« Men hans våbendrager ville ikke, for han turde ikke. Så greb Saul selv sværdet og styrtede sig i det. **5** Da våbendrageren så, at Saul var død, styrtede også han sig i sit sværd og døde. **6** Således døde både Saul og hans tre sønner og hele hans hus.

**7** Da nu alle de israelitter, der boede på sletten, erfarede, at israelitterne var flygtet, og at Saul og hans sønner var døde, forlod de deres byer og flygtede. Filistrene kom og bosatte sig der.

**8** Da filistrene dagen efter kom for at plyndre de faldne, fandt de ligene af Saul og hans sønner på Gilboas bjerg. **9** De plyndrede ham og tog hans hoved og hans våben; så sendte de bud rundt i filistrenes land for at bringe sejrsbudskabet til deres gudebilleder og til folket. **10** Hans våben anbragte de i deres guds tempel, og hans hjerneskal naglede de til Dagons tempel. **11** Men da alle i Jabesh i Gilead hørte alt, hvad filistrene havde gjort med Saul, **12** tog alle våbenføre mænd af sted; de tog ligene af Saul og hans sønner og bragte dem til Jabesh og begravede deres knogler under egen i Jabesh. Derefter fastede de i syv dage.

**13** Således døde Saul, fordi han havde vist troløshed mod Herren og ikke havde fulgt Herrens befaling, men endda havde spurgt en dødemaner til råds **14** og ikke spurgt Herren til råds. Derfor lod han ham dø og overdrog kongedømmet til David, Isajs søn.

### 1 Krøn 11

#### David bliver konge i Israel

**1** Derefter samledes hele Israel hos David i Hebron og sagde: »Vi er jo af samme kød og blod som du. **2** Før i tiden, også dengang Saul var konge, var det dig, der førte Israel ud i krig og hjem igen. Og Herren din Gud har sagt til dig: Du skal vogte mit folk Israel, du skal være fyrste over mit folk Israel.« **3** Alle Israels ældste var kommet til kongen i Hebron; dér sluttede David pagt med dem for Herrens ansigt, og de salvede David til konge over Israel efter Herrens ord ved Samuel.

#### Indtagelsen af Jerusalem

**4** David og hele Israel drog nu til Jerusalem, det samme som Jebus, hvor jebusitterne, landets indbyggere, boede. **5** Jebusitterne sagde til David: »Her kommer du ikke ind!« Men David indtog klippeborgen Zion, det samme som Davidsbyen. **6** David sagde: »Den første, der slår en jebusit ihjel, skal være overhoved og anfører.« Joab, Serujas søn, kom først op, så han blev overhoved. **7** David tog nu bolig i klippeborgen; derfor kaldte man den Davidsbyen. **8** Han befæstede byen hele vejen rundt fra Millo; resten af byen genopførte Joab. **9** Og David blev mægtigere og mægtigere; Hærskarers Herre var med ham.

#### Davids krigshelte

**10** Dette er de førende af Davids krigshelte, som sammen med hele Israel gav hans kongedømme deres støtte og gjorde ham til konge efter Herrens ord om Israel. **11** Dette er listen over Davids krigshelte: Jashobeam, Hakmonis søn, anfører for de tre; det var ham, der svang sit spyd over 300 faldne på én gang. **12** Den næste af de tre helte var akoitten Eleazar, Dodajs søn. **13** Han var med David ved Pas-Dammim, dengang filistrene samledes til kamp. Der var en mark, hvor byggen stod tæt, og da hæren flygtede for filistrene, **14** stillede han sig op midt i marken og forsvarede den og huggede filistrene ned, så Herren gav en stor sejr.

**15** Engang drog tre af de tredive høvdinge ned over klippen til David i Adullams hule, mens filistrenes hær lå lejret i Refaim-dalen. **16** David var på det tidspunkt i klippeborgen, og filistrenes guvernør var i Betlehem. **17** David blev tørstig og sagde: »Hvem vil hente noget vand til mig fra cisternen ved byporten i Betlehem?« **18** Så brød de tre gennem filistrenes lejr og øste vand op af cisternen ved byporten i Betlehem og bragte det til David. Men han ville ikke drikke det, han udgød det for Herren **19** og sagde »Min Gud bevare mig fra at gøre det! Skulle jeg drikke disse mænds blod, når de har sat livet på spil ved at hente det?« Og han ville ikke drikke det. Dette gjorde de tre helte.

**20** Joabs bror Abishaj stod i spidsen for de tredive. Han svang sit spyd over tre hundrede faldne og blev berømt blandt de tredive; **21** han nød anseelse blandt de tredive og blev deres anfører, men kom ikke på højde med de tre.

**22** Jojadas søn Benaja fra Kabse’el var en tapper mand, der udførte talrige heltegerninger. Det var ham, der dræbte moabitten Ariels to sønner. Det var også ham, der gik ned i en cisterne og dræbte en løve, en dag det sneede. **23** En anden gang dræbte han en kæmpestor egypter, fem alen høj; egypteren havde et spyd som en væverbom i hånden, og Benaja gik imod ham med en kæp og vristede spyddet ud af hånden på ham og dræbte ham med hans eget spyd. **24** Det gjorde Benaja, Jojadas søn, og han blev berømt blandt de tredive helte; **25** men selv om han nød anseelse blandt de tredive, kom han ikke på højde med de tre. David satte ham i spidsen for sin livvagt.

**26** De erfarne krigere var: Joabs bror Asael; Dodos søn Elkanan fra Betlehem; **27** Shammot fra Harod; Heles fra Pelet; **28** Ikkeshs søn Ira fra Tekoa; Abiezer fra Anatot; **29** Sibbekaj fra Husha; Ilaj fra Akoa; **30** Maharaj fra Netofa; Ba’anas søn Heled fra Netofa; **31** Ribajs søn Ittaj fra Gibea i Benjamin; Benaja fra Pir’aton; **32** Huraj fra Nahale-Ga’ash; Abiel fra Arba; **33** Azmavet fra Bahurim; Eljakba fra Sha’albon; **34** Jashen fra Gizon; Shages søn Jonatan fra Harar; **35** Sakars søn Akiam fra Harar; Urs søn Elifal; **36** Hefer fra Mekera; Akija fra Gilo; **37** Hesro fra Karmel; Ezbajs søn Na’araj; **38** Natans bror Joel; hagrittens søn Mibkar; **39** Selek fra Ammon; Nakraj fra Be’erot; han var Serujas søn Joabs våbendrager; **40** Ira fra Jattir; Gareb fra Jattir; **41** hittitten Urias; Aklajs søn Zabad; **42** rubenitten Shizas søn Adina, rubenitternes overhoved over de tredive; **43** Ma’akas søn Hanan; Joshafat fra Meten; **44** Uzzija fra Ashtarot; Shama og Je’uel, sønner af Hotam fra Aro’er; **45** Shimris søn Jedi’ael; hans bror Joha fra Tis; **46** Eliel fra Mahanajim; Elna’ams sønner Jeribaj og Joshavja; Jitma fra Moab; **47** Eliel, Obed og Ja’asiel fra Soba.

### 1 Krøn 12

#### Davids tilhængere

**1** Dette er dem, der kom til David i Siklag, dengang han endnu måtte holde sig skjult for Saul, Kishs søn. De hørte til heltene, som hjalp ham i krigen; **2** de var udrustet med buer, og de kunne slynge med sten og skyde med bue og pil både med højre og med venstre hånd; de hørte til Sauls brødre, benjaminitterne. **3** Deres overhoved var Akiezer, dernæst Joash, søn af Shema’a fra Gibea, Jeziel og Pelet, Azmavets sønner, Beraka, Jehu fra Anatot, **4** Jishmaja fra Gibeon, en helt, der hørte til de tredive, og som stod i spidsen for de tredive, **5** Jirmeja, Jahaziel, Johanan, Jozabad fra Gedera, **6** El’uzaj, Jerimot, Bealja, Shemarja, Shefatja fra Harif, **7** Elkana, Jissija, Azar’el, Jo’ezer og Jashobeam, der var koraitter, **8** og Jo’ela og Zebadja, sønner af Jeroham fra Gedor.

**9** Af gaditterne sluttede nogle sig til David i klippeborgen i ørkenen, erfarne krigere, mænd, der var trænet til kamp og bevæbnet med langskjolde og lanser. De så ud som løver og var hurtige som gazellerne på bjergene. **10** Deres overhoved var Ezer, Obadja var den anden, Eliab den tredje, **11** Mishmanna den fjerde, Jirmeja den femte, **12** Attaj den sjette, Eliel den syvende, **13** Johanan den ottende, Elzabad den niende, **14** Jirmeja den tiende, og Makbannaj var den ellevte. **15** Det var de gaditiske hærførere; den mindste af dem tog kampen op ene mand mod hundrede, den største ene mand mod tusind. **16** Det var dem, der engang gik over Jordan i den første måned, da den var gået over sine bredder, og som drev alle dem, der boede i dalene, på flugt mod øst og mod vest.

**17** Engang kom nogle af benjaminitterne og judæerne til David i klippeborgen. **18** David gik ud til dem og sagde: »Hvis I er kommet til mig i fredeligt ærinde for at hjælpe mig, så er jeg rede til at gøre fælles sag med jer; men hvis det er for at forråde mig til mine fjender, selv om der ikke klæber vold ved mine hænder, så gid vore fædres Gud vil vise sig og straffe det!« **19** Ånden iklædte sig Amasaj, der stod i spidsen for de tredive, og han sagde:

> »Vi er på din side, David!  
> Vi følger dig, Isajs søn!  
> Fred, fred være med dig,  
> og fred være med din hjælper,  
> for din Gud har hjulpet dig.«

Da tog David imod dem og satte dem blandt de førende i strejfskaren.

**20** Af manassitterne gik nogle over til David, dengang han sammen med filistrene gik i krig mod Saul; han blev dem dog ikke til hjælp, for efter at have holdt rådslagning havde filisterfyrsterne sendt ham bort med de ord: »Det kan koste os vores hoveder, hvis han går over til sin herre Saul.« **21** Da han så drog til Siklag, gik nogle manassitter over til ham: Adna, Jozabad, Jedi’ael, Mikael, Jozabad, Elihu og Silletaj; de var slægtsoverhoveder i Manasse. **22** De hjalp David mod strejfskarerne, for de var alle erfarne krigere; de blev hærførere. **23** Dag efter dag kom der nemlig folk til David for at hjælpe, så de til sidst blev en mægtig stor hær.

**24** Tallet på overhovederne for de våbenføre mænd, som kom til David i Hebron for på Herrens befaling at overdrage ham Sauls kongedømme, var: **25** af judæere, som bar langskjolde og lanser, 6.800 våbenføre mænd; **26** af simeonitterne 7.100 erfarne krigere; **27** af levitterne 4.600, **28** desuden Jojada, fyrsten for Arons slægt, fulgt af 3.700, **29** og Sadok, en ung, erfaren kriger, tillige med hans fædrenehus, 22 høvdinge; **30** af benjaminitterne, Sauls brødre, 3.000, men størstedelen af dem holdt endnu fast ved Sauls hus; **31** af efraimitterne 20.800 erfarne krigere, navnkundige mænd i deres fædrenehuse; **32** af halvdelen af Manasses stamme 18.000 mænd, der var udpeget til at gå hen og gøre David til konge; **33** af issakaritterne, som var kyndige i at tyde tiderne, så de vidste, hvad Israel havde at gøre, 200 overhoveder og alle deres brødre, som adlød dem; **34** af Zebulon: 50.000 våbenføre mænd, rustet til kamp med alle slags våben, fast besluttet på at hjælpe; **35** af Naftali 1.000 høvdinge, fulgt af 37.000 mænd med langskjolde og spyd; **36** af danitterne 28.600 mænd, rustet til kamp; **37** af Asher 40.000 våbenføre mænd, rustet til kamp; **38** af dem, der boede på den anden side af Jordan, rubenitterne, gaditterne og halvdelen af Manasses stamme, 120.000 mænd med alle slags våben. **39** Alle disse krigere kom i slagorden og i fuld enighed til Hebron for at gøre David til konge over hele Israel; og også alle de øvrige israelitter var enige om at gøre David til konge. **40** De blev hos David i tre dage, og de spiste og drak, for deres brødre forsynede dem med proviant. **41** Også de, der boede i nærheden af dem helt til Issakar, Zebulon og Naftali, bragte fødevarer på æsler, kameler, muldyr og okser: mel, figenkager, rosinkager, vin og olie, og de bragte køer og får i mængde; for der var glæde i Israel.

### 1 Krøn 13

#### David fører arken til Obed-Edoms hus

**1** Da David havde rådført sig med tusindførerne og hundredførerne, alle befalingsmændene, **2** sagde han til hele Israels forsamling: »Hvis I synes om det, og hvis Herren vor Gud billiger det, så lad os sende bud ud til vore brødre, som er tilbage i alle Israels egne, og samtidig til præsterne og levitterne i deres byer med tilhørende græsmarker, om at de skal samles hos os, **3** så vi kan flytte vor Guds ark herhen. På Sauls tid spurgte vi jo ikke efter den.« **4** Hele forsamlingen sagde, at sådan skulle man gøre, for det forslag syntes hele folket godt om.

**5** Derpå kaldte David hele Israel sammen fra Shihor i Egypten til Lebo-Hamat for at bringe Guds ark fra Kirjat-Jearim. **6** Han og hele Israel drog op til Ba’ala, til Kirjat-Jearim i Juda, for at hente arken, som tilhører Gud Herren, der troner på keruberne, og som bærer hans navn. **7** De førte Guds ark fra Abinadabs hus på en ny vogn. Uzza og Akjo kørte vognen, **8** mens David og hele Israel dansede af alle kræfter for Guds ansigt til sang og til spil af citere, harper, pauker, cymbler og trompeter. **9** Men da de kom til Kidons tærskeplads, rakte Uzza hånden ud for at gribe fat i arken, fordi okserne snublede. **10** Da flammede Herrens vrede op mod Uzza, og Gud slog ham ihjel, fordi han havde rakt hånden ud efter arken, og han døde dér for Guds ansigt. **11** Men David blev vred, fordi Herren var brudt løs imod Uzza; derfor kaldte han stedet for Peres-Uzza; det hedder det den dag i dag.

**12** Ved den lejlighed blev David grebet af frygt for Gud og sagde: »Hvordan kan jeg få Guds ark hjem til mig?« **13** Og han flyttede ikke arken hjem til sig i Davidsbyen, men satte den hen i gatitten Obed-Edoms hus. **14** Og Guds ark stod i Obed-Edoms hus i tre måneder, og Herren velsignede Obed-Edoms hus og alt, hvad han ejede.

### 1 Krøn 14

**1** Tyrus’ konge Huram sendte folk til David med cedertræ, murere og tømrere, for at de kunne bygge et hus til ham. **2** Da forstod David, at Herren havde sikret ham som konge over Israel, og at hans kongemagt var højt ophøjet for hans folk Israels skyld.

#### Davids sønner i Jerusalem

**3** David tog flere hustruer i Jerusalem, og han fik flere sønner og døtre. **4** Dette er navnene på de sønner, han fik i Jerusalem: Shammua, Shobab, Natan, Salomo, **5** Jibkar, Elishua, Elpelet, **6** Noga, Nefeg, Jafia, **7** Elishama, Be’eljada og Elifelet.

#### Davids sejr over filistrene

**8** Da filistrene hørte, at David var blevet salvet til konge over hele Israel, drog de alle op for at få fat på ham. Så snart David fik det at vide, gik han dem i møde. **9** Samtidig var filistrene kommet og havde gjort indfald i Refaim-dalen. **10** David spurgte Gud: »Skal jeg drage op mod filistrene? Vil du give dem i min hånd?« Herren svarede: »Drag op! Jeg vil give dem i din hånd.« **11** Så drog de op til Ba’al-Perasim, og dér slog David dem. Og han sagde: »Ved min hånd er Gud brudt igennem mine fjender, som vand bryder igennem.« Derfor kalder man dette sted Ba’al-Perasim. **12** Dér efterlod filistrene deres guder, og David gav besked om, at de skulle brændes. **13** Men filistrene kom igen og gjorde indfald i dalen. **14** David spurgte igen Gud, og han svarede: »Drag ikke op efter dem, men gå bag om dem, og angrib dem ud for baka-buskene. **15** Så snart du hører lyden af trin i baka-buskenes top, skal du rykke ud til kamp, for Gud er draget ud foran dig for at slå filistrenes hær.« **16** David gjorde, som Gud havde befalet ham; og de slog filistrenes hær og forfulgte den fra Gibeon helt til Gezer. **17** Davids ry nåede ud i alle lande, og Herren lagde rædsel for ham over alle folkene.

### 1 Krøn 15

#### David fører arken til Jerusalem

**1** David byggede sig huse i Davidsbyen og beredte Guds ark et sted og slog et telt op til den. **2** Ved den lejlighed sagde David: »Kun levitterne må bære Guds ark, for dem har Herren udvalgt til at bære Herrens ark og til at gøre tjeneste for ham i al fremtid.« **3** David kaldte alle israelitter sammen i Jerusalem, for at de kunne føre Herrens ark op til det sted, han havde beredt den, **4** og han samlede Arons sønner og levitterne. **5** Af kehatitterne: lederen Uriel og hans brødre, i alt 120; **6** af meraritterne: lederen Asaja og hans brødre, i alt 220; **7** af gershomitterne: lederen Joel og hans brødre, i alt 130; **8** af Elisafans efterkommere: lederen Shemaja og hans brødre, i alt 200; **9** af Hebrons efterkommere: lederen Eliel og hans brødre, i alt 80; **10** af Uzziels efterkommere: lederen Amminadab og hans brødre, i alt 112.

**11** David tilkaldte præsterne Sadok og Ebjatar og levitterne Uriel, Asaja, Joel, Shemaja, Eliel og Amminadab. **12** Han sagde til dem: »I er overhoveder for levitternes fædrenehuse. I og jeres brødre skal hellige jer og føre Herrens, Israels Guds, ark op til det sted, jeg har beredt den. **13** Det var jo, fordi I ikke var med forrige gang, at Herren vor Gud brød løs mod os; for vi søgte ham ikke på den foreskrevne måde.« **14** Så helligede præsterne og levitterne sig for at føre Herrens, Israels Guds, ark op. **15** Levitterne bar Guds ark på skulderen med bærestænger, sådan som Moses havde befalet efter Herrens ord.

**16** David gav de ledende levitter besked om at lade deres brødre sangerne stille sig op med deres musikinstrumenter, harper, citere og cymbler; de skulle lade høje glædestoner lyde. **17** Så opstillede levitterne Heman, Joels søn, og af hans brødre Asaf, Berekjas søn, og af deres brødre meraritterne Etan, Kushajas søn, **18** og ved siden af dem deres brødre af anden rang: Zekarja, Ja’aziel, Shemiramot, Jehiel, Unni, Eliab, Benaja, Ma’aseja, Mattitja, Elifelehu, Mikneja og portvagterne Obed-Edom og Je’iel. **19** Sangerne Heman, Asaf og Etan skulle spille på bronzecymbler, **20** Zekarja, Aziel, Shemiramot, Jehiel, Unni, Eliab, Ma’aseja og Benaja på harper al-alamot, **21** Mattitja, Elifelehu, Mikneja, Obed-Edom, Je’iel og Azazja på citere al-ha-sheminit; de skulle være korledere. **22** Kenanja, lederen for de levitter, der skulle bære, skulle have opsyn med dem, der bar, for han var en kyndig mand. **23** Berekja og Elkana skulle være portvagter ved arken. **24** Præsterne Shebanja, Joshafat, Netan’el, Amasaj, Zekarja, Benaja og Eliezer skulle blæse i trompeter foran Guds ark, og Obed-Edom og Jehija skulle være portvagter ved arken.

**25** David og Israels ældste og tusindførerne gik hen for at føre Herrens pagts ark op fra Obed-Edoms hus under festglæde, **26** og da Gud hjalp levitterne, som bar Herrens pagts ark, ofrede de syv tyre og syv væddere. **27** David var klædt i en byssus-kappe; det samme var alle levitterne, som bar arken, og sangerne og Kenanja, lederen for sangerne, der skulle bære. Og David havde en linned efod på. **28** Således førte hele Israel Herrens pagts ark op under jubelråb og hornklang, til trompeters og cymblers klang, til harpespil og citerspil. **29** Men da Herrens pagts ark kom til Davidsbyen, stod Sauls datter Mikal og kiggede ud ad vinduet; og da hun så kong David springe og danse, følte hun foragt for ham.

### 1 Krøn 16

**1** De førte nu Guds ark ind og stillede den i det telt, David havde rejst til den, og de bragte brændofre og måltidsofre for Guds ansigt. **2** Da David var færdig med at bringe ofrene, velsignede han folket i Herrens navn, **3** og han uddelte et brød, en daddelkage og en rosinkage til hver enkelt af israelitterne, både mænd og kvinder.

#### Levitternes lovsang

**4** Foran Herrens ark satte han nogle af levitterne til at gøre tjeneste og til at love og takke og prise Herren, Israels Gud. **5** Asaf var overhoved, Zekarja den næste, derefter Ja’aziel, Shemiramot, Jehiel, Mattitja, Eliab, Benaja, Obed-Edom og Je’iel med harper og citere, mens Asaf spillede på cymbler, **6** og præsterne Benaja og Jahaziel hele tiden blæste i trompeter foran Guds pagts ark. **7** Den dag, ved den lejlighed, satte David for første gang Asaf og hans brødre til at takke Herren.

>  **8** Tak Herren, påkald hans navn!  
> Kundgør hans gerninger for folkene!  
>  **9** Syng for ham, lovsyng ham!  
> Syng om alle hans undere!  
>  **10** Fryd jer over hans hellige navn,  
> de, der søger Herren, skal glæde sig.  
>  **11** Søg Herren og hans styrke,  
> søg altid hans ansigt!  
>  **12** Husk de undere, han gjorde,  
> husk hans tegn og de bud, han gav,  
>  **13** I efterkommere af Israel, hans tjener,  
> I sønner af Jakob, hans udvalgte!  
>  **14** Han er Herren, vor Gud,  
> hans bud gælder over hele jorden.  
>  **15** Evigt husker han på sin pagt,  
> i tusind slægtled det løfte, han gav,  
>  **16** den pagt, han sluttede med Abraham,  
> den ed, han tilsvor Isak.  
>  **17** Han stadfæstede den som en lov for Jakob,  
> som en evig pagt for Israel.  
>  **18** Han sagde:  
> Dig vil jeg give Kana’ans land;  
> det skal være jeres arvelod.

>  **19** Da de endnu var til at tælle,  
> kun få og fremmede i landet,  
>  **20** og drog omkring fra folk til folk,  
> fra det ene rige til det andet,  
>  **21** da tillod han ingen at undertrykke dem,  
> og for deres skyld straffede han konger:  
>  **22** Rør ikke mine salvede!  
> Gør ikke mine profeter noget ondt!

>  **23** Syng for Herren, hele jorden!  
> Forkynd hans frelse dag efter dag!  
>  **24** Fortæl om hans herlighed blandt folkene,  
> om hans undere blandt alle folkeslag.  
>  **25** For Herren er stor og højt lovprist,  
> han er frygtindgydende over alle guder.  
>  **26** For alle folkenes guder er intet værd,  
> men Herren skabte himlen.  
>  **27** Højhed og pragt er foran ham,  
> styrke og glæde på hans sted.

>  **28** Vis Herren, I folkenes slægter,  
> vis Herren ære og hæder!  
>  **29** Vis Herrens navn ære,  
> træd frem for hans ansigt med gaver,  
> kast jer ned for Herren i hans hellige majestæt,  
>  **30** skælv for ham, hele jorden!  
> Ja, jorden står fast, den rokkes ikke.  
>  **31** Himlen skal glæde sig, jorden juble,  
> og de skal råbe det ud blandt folkene: Herren er konge!  
>  **32** Havet med alt, hvad det rummer, skal larme,  
> marken med alt, hvad den bærer, skal fryde sig,  
>  **33** skovens træer skal råbe af fryd  
> for Herren; for han kommer  
> for at holde dom over jorden.

>  **34** Tak Herren, for han er god,  
> hans trofasthed varer til evig tid.  
>  **35** Sig: Frels os, vor frelses Gud,  
> saml os, og red os fra folkene,  
> så vi kan takke dit hellige navn  
> og være stolte over at lovprise dig!

>  **36** Lovet være Herren, Israels Gud,  
> fra evighed til evighed.

#### Hele folket svarede amen og lovpriste Herren.

**37** Så lod David Asaf og hans brødre blive foran Herrens pagts ark, så de altid kunne gøre tjeneste foran arken, sådan som det var fastsat for de enkelte dage, **38** ligeledes Obed-Edom og hans brødre, i alt 68; Obed-Edom, Jedituns søn, og Hosa skulle være portvagter; **39** men præsten Sadok og hans brødre præsterne lod han blive foran Herrens bolig på offerhøjen i Gibeon, **40** så de altid kunne bringe brændofre til Herren, morgen og aften, på brændofferalteret, så de fulgte alt, hvad der står i den lov, Herren havde pålagt Israel. **41** Sammen med dem skulle Heman, Jedutun og de øvrige udvalgte, som var udpeget, takke Herren med ordene: »Hans trofasthed varer til evig tid.« **42** Heman og Jedutun havde trompeter og cymbler hos sig til dem, der skulle spille, og andre instrumenter til Guds sange. Jedutuns sønner skulle være portvagter.

**43** Derpå gik alle hver til sit, og David gik hjem for at velsigne sit hus.

### 1 Krøn 17

#### Natans forjættelse til David

**1** Engang David sad i sit hus, sagde han til profeten Natan: »Se, her bor jeg i et cedertræshus, men Herrens pagts ark bor i et telt.« **2** Natan svarede David: »Gør blot alt det, du har i sinde, for Gud er med dig.«

**3** Samme nat kom Guds ord til Natan: **4** »Gå hen og sig til min tjener David: Dette siger Herren: Du skal ikke bygge mig et hus at bo i. **5** Jeg har jo ikke boet i hus, fra den dag jeg førte israelitterne ud indtil i dag, men jeg har været på vandring fra telt til telt og fra bolig til bolig. **6** Har jeg i al den tid, jeg vandrede omkring med israelitterne, nogen sinde spurgt en af Israels dommere, som jeg indsatte til at vogte mit folk: ›Hvorfor har I ikke bygget mig et cedertræshus?‹ **7** Sig derfor til min tjener David: Dette siger Hærskarers Herre: Jeg har hentet dig fra græsgangen, hvor du vogtede får, til at være fyrste over mit folk Israel, **8** og jeg var med dig overalt, hvor du gik, og udryddede alle dine fjender foran dig. Jeg har skabt dig et navn som de største på jorden. **9** Jeg har givet mit folk Israel et sted at bo, og jeg har plantet det, så det kan bo der uden frygt, og uden at voldsmænd længere skal kue det, sådan som de før gjorde, **10** dengang jeg måtte indsætte dommere over mit folk Israel. Jeg har undertvunget alle dine fjender. Og nu forkynder jeg for dig: Herren vil bygge dig et hus. **11** Når dine dage er omme, og du er gået til dine fædre, vil jeg lade en efterkommer, en af dine sønner, efterfølge dig, og jeg vil grundfæste hans kongedømme. **12** Han skal bygge mig et hus, og jeg vil grundfæste hans trone til evig tid. **13** Jeg vil være hans fader, og han skal være min søn. Min trofasthed vil jeg ikke tage fra ham, sådan som jeg tog den fra din forgænger. **14** Jeg vil indsætte ham i mit hus og i mit kongedømme til evig tid, og hans trone skal være grundfæstet til evig tid.« **15** Alle disse ord og hele dette syn fortalte Natan David.

**16** Da gik kong David ind og satte sig for Herrens ansigt og sagde: »Hvem er jeg, Gud Herre, og hvad er mit hus, siden du har ladet mig nå så vidt? **17** Du syntes endda ikke, det var nok, Gud, så du har givet din tjeners hus løfter langt ud i fremtiden. Du har set mig som et menneske af stor betydning, Gud Herre. **18** Hvad mere har David at sige dig om den ære, du har vist din tjener? Du kender jo din tjener. **19** Herre, for din tjeners skyld og efter dit eget ønske har du nu gjort noget så stort som at kundgøre din tjener alle disse store ting. **20** Herre, der er ingen som du, ja, der er ingen Gud uden dig, efter alt hvad vi har hørt med egne ører. **21** Hvem er som dit folk Israel, det eneste folkeslag på jorden, som Gud kom og udfriede og gjorde til sit folk for at skabe dig et navn ved store og frygtindgydende gerninger? Sådan gjorde du, da du drev de andre folkeslag bort foran dit folk, som du havde udfriet fra Egypten. **22** Du har gjort dit folk Israel til dit eget folk til evig tid, og du, Herre, er blevet deres Gud.

**23** Herre, lad til evig tid det løfte stå fast, du nu har givet din tjener og hans hus, og gør, som du har lovet. **24** Lad det stå fast! Da skal dit navn blive stort til evig tid, så man siger: Hærskarers Herre er Israels Gud. Og din tjener Davids hus er grundfæstet for dit ansigt. **25** Du, min Gud, har talt til din tjener og sagt, at du vil bygge ham et hus. Derfor har din tjener dristet sig til at bede for dit ansigt. **26** Herre, du er jo Gud! Du har givet din tjener denne forjættelse, **27** så velsign nu også din tjeners hus, og lad det bestå for dit ansigt i evighed. For du, Herre, har velsignet det, og det er velsignet til evig tid.«

### 1 Krøn 18

#### Davids sejre over nabofolkene

**1** Nogen tid efter slog David filistrene og undertvang dem, og han tog Gat med tilhørende småbyer fra dem. **2** Han slog også moabitterne, og de blev Davids skatskyldige undersåtter. **3** Endvidere slog David Sobas konge Hadad’ezer ved Hamat, da han var draget ud for at oprette sit herredømme ved Eufratfloden. **4** David erobrede tusind vogne, syv tusind ryttere og tyve tusind fodfolk fra ham, og han skar haserne over på alle vognhestene, undtagen på hundrede, som han skånede. **5** Da aramæerne fra Damaskus kom for at hjælpe Sobas konge Hadad’ezer, slog David toogtyve tusind mand af aramæerne. **6** Så indsatte han guvernører i Aram-Damaskus, og aramæerne blev Davids skatskyldige undersåtter. Således gav Herren David sejr overalt, hvor han kom frem. **7** David tog de guldskjolde, som Hadad’ezers mænd havde båret, og bragte dem til Jerusalem. **8** Og fra Hadad’ezers byer Tibkat og Kun tog David bronze i store mængder. Af det lavede Salomo bronzehavet og søjlerne og bronzeredskaberne.

**9** Da Hamats konge To’u hørte, at David havde slået hele Sobas konge Hadad’ezers hær, **10** sendte han sin søn Hadoram til kong David for at hilse ham og takke ham, fordi han havde kæmpet mod Hadad’ezer og slået ham – Hadad’ezer havde nemlig været i krig med To’u – og Hadoram havde alle slags gaver af guld, sølv og bronze med. **11** Alt det helligede kong David til Herren, sammen med det sølv og guld, han havde taget fra alle folkene, edomitterne, moabitterne, ammonitterne, filistrene og amalekitterne.

**12** Abishaj, Serujas søn, slog edomitterne i Saltdalen, atten tusind mand. **13** Derpå indsatte han guvernører i Edom, og alle edomitterne blev Davids undersåtter. Således gav Herren David sejr overalt, hvor han kom frem.

#### Davids embedsmænd

**14** David regerede over hele Israel og øvede ret og retfærdighed mod hele sit folk. **15** Joab, Serujas søn, var hærchef; Joshafat, Akiluds søn, var sekretær. **16** Sadok, Akitubs søn, og Abimelek, Ebjatars søn, var præster, og Shavsha var statsskriver. **17** Benaja, Jojadas søn, stod i spidsen for kreterne og pleterne, og Davids sønner var kongens førstemænd.

### 1 Krøn 19

#### Krigen mod ammonitterne og aramæerne

**1** Nogen tid efter døde ammonitterkongen Nahash, og hans søn blev konge efter ham. **2** David sagde da: »Jeg vil vise troskab mod Nahashs søn Hanun, ligesom hans far viste troskab mod mig.« Derfor sendte David udsendinge derover for at vise sin deltagelse i anledning af hans fars død. Men da Davids folk var kommet til ammonitternes land for at vise Hanun deltagelse, **3** sagde de ammonitiske stormænd til Hanun: »Tror du, det er til ære for din far, at David har sendt sine folk for at vise deltagelse? Nej, hans folk er kommet til dig for at skaffe sig oplysninger om landet og udspionere det og ødelægge det.« **4** Hanun lod så Davids folk gribe, lod deres skæg rage af og halvdelen af deres tøj skære væk op til skridtet. Derpå lod han dem gå. **5** Da David fik at vide, hvad der var sket med mændene, sendte han nogle ud for at møde dem; for de var blevet groft ydmyget. Kongen sagde til dem: »Bliv i Jeriko, til skægget er vokset ud. Så kan I komme tilbage.«

**6** Da ammonitterne så, at de havde lagt sig for had hos David, sendte Hanun og ammonitterne tusind talenter sølv for at leje vogne og ryttere i Aram-Naharajim, Aram-Ma’aka og Soba. **7** De lejede toogtredive tusind vogne og hvervede kongen af Ma’aka med hans hær. De kom og slog lejr uden for Medeba, mens ammonitterne samledes fra deres byer og rykkede ud til kamp.

**8** Da David hørte det, sendte han Joab af sted med hele styrken af elitetropper. **9** Ammonitterne rykkede ud og stillede op til kamp foran byporten, mens kongerne, der var kommet, stod for sig selv på den åbne mark. **10** Da Joab så, at han kunne blive angrebet både forfra og bagfra, udtog han nogle af israelitternes udvalgte mænd og gik i stilling over for aramæerne. **11** Resten af hæren stillede han under sin bror Abishajs kommando, og de gik i stilling over for ammonitterne. **12** Joab sagde: »Hvis aramæerne er stærkere end jeg, skal du komme mig til undsætning. Er ammonitterne derimod stærkere end du, kommer jeg dig til undsætning. **13** Fat mod! Vi vil kæmpe tappert for vort folk og for vor Guds byer. Så må Herren gøre, som han finder for godt!« **14** Så gik Joab og hans mænd til angreb på aramæerne, og de flygtede for ham. **15** Da ammonitterne så, at aramæerne havde taget flugten, flygtede de selv for hans bror Abishaj og trak sig ind i byen. Så kom Joab til Jerusalem.

**16** Da aramæerne så, at de var slået af israelitterne, sendte de bud og fik aramæerne på den anden side af Eufratfloden til at rykke ud; de stod under anførsel af Hadad’ezers hærfører Shofak. **17** Så snart David havde fået det at vide, samlede han alle israelitterne, satte over Jordan og gik imod dem. David stillede op til kamp mod aramæerne, og de gik til angreb på ham. **18** Men aramæerne måtte flygte for israelitterne, og David dræbte syv tusind vognheste og fyrre tusind mand fodfolk. Også deres hærfører Shofak slog han ihjel. **19** Da alle Hadad’ezers folk så, at de var slået af israelitterne, sluttede de fred med David og underkastede sig, og aramæerne ville ikke længere yde ammonitterne hjælp.

### 1 Krøn 20

**1** Året efter, ved den tid kongerne plejer at indlede felttog, førte Joab hæren ud, og han hærgede ammonitternes land; han drog ud og belejrede Rabba, mens David selv blev tilbage i Jerusalem. Joab indtog Rabba og rev den ned. **2** David fjernede guldkronen fra Milkoms hoved, og han fandt, at den vejede en talent; der sad en ædelsten i den. Den blev anbragt på Davids hoved. Fra byen tog han et vældigt bytte, **3** indbyggerne førte han med sig, og han satte dem til at arbejde med sav, jernhakke og økse. Således gik David til værks over for alle ammonitternes byer. Derefter vendte han tilbage til Jerusalem med hele hæren.

#### Heltegerninger under filisterkrigene

**4** Nogen tid efter opstod der krig i Gezer med filistrene. Ved den lejlighed blev Sippaj, der var af refaitternes slægt, dræbt af Sibbekaj fra Husha, og de blev undertvunget.

**5** Der blev igen krig med filistrene. Elkanan, Jairs søn, dræbte Lakmi, bror til gatitten Goliat, hvis spydstage var som en væverbom.

**6** Der blev igen krig i Gat. Der var en kæmpestor mand; han havde seks fingre på hver hånd og seks tæer på hver fod, i alt fireogtyve. Han hørte også til Rafa-slægten. **7** Han hånede Israel, men Jonatan, der var søn af Davids bror Shim’a, slog ham ihjel. **8** De hørte til Rafa-slægten i Gat, og de faldt for Davids og hans folks hånd.

### 1 Krøn 21

#### Folketællingen og pesten

**1** Satan trådte op mod Israel, og han lokkede David til at holde folketælling i Israel. **2** David sagde til Joab og til folkets stormænd: »Gå ud og tæl israelitterne fra Be’ersheba til Dan, og giv mig melding, så jeg ved, hvor mange der er.« **3** Joab sagde: »Måtte Herren gøre sit folk hundrede gange så stort! Er de ikke alle sammen dine tjenere, herre konge? Hvorfor forlanger du det, herre? Hvorfor skal der komme skyld over Israel?« **4** Men Joab måtte bøje sig for kongen, og han forlod ham og drog omkring i hele Israel. Da han var kommet tilbage til Jerusalem, **5** meddelte han David det tal, mønstringen havde givet: I hele Israel var der 1.100.000 våbenføre mænd, i Juda 470.000. **6** Men i Levi og Benjamin havde han ikke holdt mønstring, for han fandt kongens befaling afskyelig. **7** Det var ondt i Guds øjne, og derfor slog han Israel.

**8** Da sagde David til Gud: »Jeg har begået en stor synd ved at gøre dette. Tilgiv nu din tjeners skyld, for jeg har båret mig meget tåbeligt ad.« **9** Herren talte til Gad, Davids seer: **10** »Gå hen og sig til David: Dette siger Herren: Jeg forelægger dig tre ting. Vælg selv en af dem, og den vil jeg så påføre dig.« **11** Gad kom nu til David og sagde til ham: »Dette siger Herren: Vælg selv! **12** Skal der i tre år være hungersnød, eller skal du i tre måneder være på flugt for dine fjender og dine modstanderes sværd nå dig, eller skal der være tre dage med Herrens sværd og pest i landet, hvor Herrens engel bringer ødelæggelse i hele Israel? Find nu ud af, hvad jeg skal svare ham, der har sendt mig!« **13** David sagde til Gad: »Jeg er i stor nød. Lad mig da falde i Herrens hånd, for hans barmhjertighed er meget stor. I menneskehånd vil jeg ikke falde!« **14** Da sendte Herren pest over Israel, og der faldt halvfjerds tusind israelitter. **15** Gud sendte en engel til Jerusalem for at ødelægge byen, men netop som han skulle til at ødelægge den, så Herren det, og han fortrød ulykken og sagde til englen, som bragte ødelæggelse: »Det er nok, træk din hånd tilbage!« Herrens engel stod da ved jebusitten Ornans tærskeplads. **16** Da David så op, fik han øje på Herrens engel, der stod mellem jord og himmel med draget sværd i hånden, rettet mod Jerusalem. Da kastede David og de ældste, der var klædt i sæk, sig til jorden, **17** og han sagde til Gud: »Det var mig, der sagde, at der skulle holdes folketælling. Det er mig, der har syndet, mig, der har handlet ondt; men fårene her, hvad har de gjort? Herre min Gud, lad dog din hånd ramme mig og min fars hus; men lad ikke plagen ramme dit folk!«

**18** Da sagde Herrens engel til Gad, at han skulle sige til David, at han skulle gå op og rejse et alter for Herren på jebusitten Ornans tærskeplads. **19** David gik derop efter den befaling, som Gad havde givet ham i Herrens navn. **20** Ornan var netop i gang med at tærske hvede. Da han vendte sig om, så han englen, og hans fire sønner, der var med ham, skjulte sig. **21** David gik hen mod Ornan, og da Ornan fik øje på ham, forlod han tærskepladsen og kastede sig til jorden for David. **22** David sagde til Ornan: »Lad mig få tærskepladsen; på den vil jeg bygge et alter for Herren. Lad mig få den for den fulde pris, så folkets plage kan standse.« **23** Ornan sagde til David: »Tag den! Gør, hvad du vil, herre konge! Jeg giver dig okserne til brændofre og tærskeslæderne til brænde og hveden til afgrødeoffer. Jeg giver dig det hele!« **24** Men kong David svarede Ornan: »Nej, jeg vil betale den fulde pris. Jeg vil ikke tage noget af dit og give det til Herren og bringe brændofre, som jeg ikke har betalt.« **25** Så gav han Ornan seks hundrede sekel guld for stedet. **26** Dér byggede David et alter for Herren og bragte brændofre og måltidsofre. Og da han råbte til Herren, svarede han ham med ild, som han sendte ned fra himlen over brændofferalteret. **27** Og Herren sagde til englen, at han skulle stikke sværdet i skeden.

**28** Da David nu så, at Herren havde bønhørt ham på jebusitten Ornans tærskeplads, bragte han slagtofre dér. **29** På den tid stod Herrens bolig, som Moses havde lavet i ørkenen, tillige med brændofferalteret på offerhøjen i Gibeon. **30** Men David kunne ikke gå derhen og spørge Gud til råds, for han var grebet af rædsel over Herrens engels sværd.

### 1 Krøn 22

#### Davids beslutning om bygning af templet

**1** Da sagde David: »Her skal Gud Herrens hus stå, og her skal Israels brændofferalter stå.« **2** David gav besked om at samle de fremmede, der boede i Israel, og han satte stenhuggere til at hugge kvadersten til opførelsen af Guds hus. **3** David skaffede mængder af jern til søm til portfløjene og til kramper og så store mængder af bronze, at det ikke var til at veje, **4** og talrige cederstammer, for folkene fra Sidon og Tyrus leverede mængder af cedertræ til David. **5** David sagde: »Min søn Salomo er ung og uerfaren. Men huset, som skal bygges for Herren, skal være stort og mægtigt til berømmelse og herlighed for alle lande; derfor vil jeg træffe forberedelser for ham.« Og før sin død traf David store forberedelser.

**6** Han kaldte sin søn Salomo til sig og pålagde ham at bygge et hus for Herren, Israels Gud. **7** David sagde til sin søn Salomo: »Jeg havde besluttet at bygge et hus for Herren min Guds navn. **8** Men Herrens ord kom til mig; han sagde: ›Meget blod har du udgydt, og store krige har du ført. Du skal ikke bygge et hus for mit navn, fordi du har udgydt meget blod på jorden for mine øjne. **9** Men du skal få en søn. Han skal være en fredens mand; jeg vil skaffe ham fred for alle hans fjender på alle sider. Han skal hedde Salomo, for i hans dage vil jeg sende fred og ro over Israel. **10** Han skal bygge et hus for mit navn; han skal være min søn, og jeg vil være hans fader. Jeg vil grundfæste hans kongetrone i Israel til evig tid.‹ **11** Måtte Herren nu være med dig, min søn, så du har lykken med dig og får bygget Herren din Guds hus, sådan som han har sagt om dig. **12** Gid Herren vil give dig klogskab og forstand og indsætte dig over Israel, og gid du må holde Herren din Guds lov. **13** Du vil have lykken med dig, hvis du omhyggeligt følger de love og retsregler, som Herren befalede Moses at pålægge Israel. Vær modig og stærk! Vær ikke bange, og lad dig ikke skræmme! **14** Se, med stor møje har jeg skaffet hundrede tusind talenter guld og en million talenter sølv til Guds hus og så store mængder af bronze og jern, at det ikke er til at veje. Og træ og sten har jeg skaffet, men du skal skaffe mere endnu. **15** Til din rådighed har du talrige arbejdere, stenhuggere, murere, tømrere samt folk, der er kyndige i al slags arbejde **16** i guld, sølv, bronze og jern. Gå nu i gang! Herren være med dig!«

**17** David pålagde alle Israels stormænd at hjælpe hans søn Salomo; **18** han sagde: »Er Herren jeres Gud ikke med jer? Har han ikke skaffet jer fred til alle sider? Han har jo givet landets indbyggere i min hånd, og landet er underlagt Herren og hans folk. **19** Hengiv nu jeres hjerte og jeres sjæl til at søge Herren jeres Gud. Gå i gang med at bygge Gud Herrens helligdom, så Herrens pagts ark og Guds hellige kar kan føres ind i det hus, som bygges for Herrens navn.«

### 1 Krøn 23

#### Levitternes tjeneste

**1** Da David var blevet gammel og mæt af dage, gjorde han sin søn Salomo til konge over Israel. **2** Han samlede alle Israels stormænd, præster og levitter. **3** Der blev holdt mandtal over levitterne fra tredive år og opefter, og tallet på samtlige mænd var 38.000. **4** Han sagde: »Af dem skal 24.000 lede arbejdet på Herrens tempel, 6.000 være skrivere og dommere, **5** 4.000 være portvagter, og 4.000 skal lovprise Herren med de instrumenter, som jeg har ladet lave til at lovprise med.«

**6** David inddelte dem i skifter efter Levis sønner Gershon, Kehat og Merari. **7** Til gershonitterne hørte: Ladan og Shim’i. **8** Ladans sønner var: Jehiel, som var overhoved, Zetam og Joel, i alt tre. **9** Shim’is sønner var: Shelomot, Haziel og Haran, i alt tre. De var overhoveder for Ladans fædrenehuse. **10** Shim’is sønner var: Jahat, Ziza, Je’ush og Beria. Det var Shim’is sønner, i alt fire. **11** Jahat var overhoved, Ziza den næste. Je’ush og Beria havde ikke mange sønner, så de blev regnet for ét fædrenehus og blev mønstret under ét.

**12** Kehats sønner var: Amram, Jis’har, Hebron og Uzziel, i alt fire. **13** Amrams sønner var: Aron og Moses. Aron blev sammen med sine sønner skilt ud til at hellige det højhellige til evig tid, til at bringe røgelsesofre for Herrens ansigt, gøre tjeneste og velsigne i hans navn til evig tid. **14** Moses var en gudsmand. Hans sønner blev regnet til Levis stamme. **15** Moses’ sønner var: Gershom og Eliezer. **16** Gershoms sønner var: Shubael, som var overhoved. **17** Eliezers sønner var: Rehabja, som var overhoved; Eliezer havde ikke andre sønner; men Rehabja havde en mængde sønner. **18** Jis’hars sønner var: Shelomot, som var overhoved. **19** Hebrons sønner var: Jerija, som var overhoved, Amarja, den næste, Jahaziel, den tredje, og Jekam’am, den fjerde. **20** Uzziels sønner var: Mika, som var overhoved, og Jissija, den næste.

**21** Meraris sønner var: Makli og Mushi. Maklis sønner var: Eleazar og Kish. **22** Eleazar døde; han havde ingen sønner, kun døtre; dem giftede deres slægtninge, Kishs sønner, sig med. **23** Mushis sønner var: Makli, Eder og Jeremot, i alt tre.

**24** Det var Levis sønner, fædrenehus for fædrenehus, overhoveder for fædrenehusene, dem der blev mønstret med opregning af navnene på samtlige mænd fra tyve år og opefter, og som udførte arbejde i tjenesten i Herrens tempel. **25** For David havde sagt: »Herren, Israels Gud, har skaffet sit folk fred og taget bolig i Jerusalem til evig tid. **26** Derfor behøver levitterne heller ikke at bære boligen og hele udstyret til tjenesten i den.« **27** – Efter Davids sidste ord regnes tallet på levitterne fra tyve år og opefter. – **28** For de skulle stå til rådighed for Arons sønner ved tjenesten i Herrens tempel; de skulle have ansvaret for forgårdene og kamrene, renholdelsen af alle de hellige ting og arbejdet, der skulle udføres i Guds hus; **29** og de skulle sørge for skuebrødene, finmelet til afgrødeofferet, de usyrede fladbrød, bagepladen, dejen og alle rummål og længdemål. **30** Hver morgen skulle de stille sig op for at takke og lovprise Herren, og det samme skulle de gøre om aftenen; **31** og hver gang man bragte brændofre til Herren på sabbatterne, nymånedagene og ved festerne, skulle de hele tiden stå for Herrens ansigt i det antal, der er fastsat for dem, **32** og de skulle vogte Åbenbaringsteltet og helligdommen og varetage deres brødre Arons sønners vagttjeneste i deres arbejde i Herrens tempel.

### 1 Krøn 24

#### Arons sønner

**1** Arons sønner var også inddelt i skifter. Arons sønner var: Nadab, Abihu, Eleazar og Itamar. **2** Nadab og Abihu døde før deres far; de havde ingen sønner. Eleazar og Itamar gjorde præstetjeneste. **3** David og Sadok, der hørte til Eleazars sønner, og Akimelek, der hørte til Itamars sønner, inddelte dem i embedsskifter til deres tjeneste. **4** Det viste sig, at Eleazars sønner havde flere overhoveder end Itamars, og de delte dem således: Eleazars sønner fik seksten overhoveder for fædrenehuse, og Itamars sønner fik otte. **5** De delte begge parter ved lodkastning, for der var hellige fyrster og gudsfyrster både blandt Eleazars sønner og blandt Itamars sønner. **6** Skriveren Shemaja, Netan’els søn, en af levitterne, skrev dem op i nærværelse af kongen, stormændene, præsten Sadok, Akimelek, Ebjatars søn, og overhovederne for præsternes og levitternes fædrenehuse. Der blev hver gang udtaget to fædrenehuse fra Eleazar og ét fra Itamar.

**7** Det første lod faldt på Jojarib, det andet på Jedaja, **8** det tredje på Harim, det fjerde på Seorim, **9** det femte på Malkija, det sjette på Mijjamin, **10** det syvende på Kos, det ottende på Abija, **11** det niende på Jeshua, det tiende på Shekanja, **12** det ellevte på Eljashib, det tolvte på Jakim, **13** det trettende på Huppa, det fjortende på Jesheb’ab, **14** det femtende på Bilga, det sekstende på Immer, **15** det syttende på Hezir, det attende på Happisses, **16** det nittende på Petakja, det tyvende på Ezekiel, **17** det enogtyvende på Jakin, det toogtyvende på Gamul, **18** det treogtyvende på Delaja og det fireogtyvende på Ma’azja. **19** Det var embedsskifterne til deres tjeneste, når de gik ind i Herrens tempel i overensstemmelse med den forordning for dem, som deres far Aron havde givet, sådan som Herren, Israels Gud, havde befalet ham.

#### De øvrige levitter

**20** De øvrige levitter var: af Amrams sønner: Shubael; af Shubaels sønner: Jekdeja. **21** Af Rehabjas sønner: Jissija, som var overhoved. **22** Af jis’haritterne: Shelomot; af Shelomots sønner: Jahat. **23** Af hebronitterne: Jerija, Amarja, den næste, Jahaziel, den tredje, og Jekam’am, den fjerde. **24** Uzziels sønner var: Mika; af Mikas sønner: Shamir. **25** Mikas bror var: Jissija; af Jissijas sønner: Zekarja. **26** Meraris sønner var: Makli, Mushi og hans søn Ja’azijas sønner. **27** Meraris sønner gennem hans søn Ja’azija var: Shoham, Zakkur og Ibri. **28** Af Makli: Eleazar; han havde ingen sønner. **29** Af Kish: Kishs søn Jerakme’el. **30** Mushis sønner var: Makli, Eder og Jerimot. Det var levitternes sønner, fædrenehus for fædrenehus. **31** De kastede også lod ligesom deres brødre, Arons sønner, i nærværelse af kong David, Sadok, Akimelek og overhovederne for præsternes og levitternes fædrenehuse, med samme vilkår for overhovedets og for den yngste brors fædrenehus.

### 1 Krøn 25

#### Tempelsangerne

**1** David og hærførerne skilte Asafs, Hemans og Jedutuns sønner ud til tjenesten; de skulle spille henrevet på citere, harper og cymbler. Tallet på de mænd, der skulle udføre denne tjeneste, var: **2** Af Asafs sønner: Zakkur, Josef, Netanja og Asar’ela, Asaf-sønnerne under ledelse af Asaf, der spillede henrevet efter kongens anvisning. **3** Af Jedutun: Jedutun-sønnerne Gedalja, Seri, Jesaja, Hashabja og Mattitja, i alt seks, under ledelse af deres far Jedutun, der spillede henrevet på citer, når de takkede og lovpriste Herren. **4** Af Heman: Heman-sønnerne Bukkija, Mattanja, Uzziel, Shubael, Jerimot, Hananja, Hanani, Eliata, Giddalti, Romamti-Ezer, Joshbekasha, Malloti, Hotir og Mahaziot. **5** Alle disse var sønner af Heman, kongens seer; Gud havde lovet at løfte hans horn, så han gav Heman fjorten sønner og tre døtre. **6** Alle disse stod under deres fars ledelse ved sangen i Herrens tempel til cymbler, harper og citere, når de gjorde tjeneste i Guds hus efter kongens anvisning – Asaf, Jedutun og Heman. **7** Tallet på dem, tillige med deres brødre, som var oplært i sang for Herren, var 288, alle sammen kyndige mænd.

**8** De kastede lod om tjenesten med samme vilkår for små og store, mesteren såvel som lærlingen. **9** Det første lod faldt på Josef; det andet på Gedalja, ham selv og hans brødre og sønner, i alt tolv; **10** det tredje på Zakkur, hans sønner og brødre, i alt tolv; **11** det fjerde på Jisri, hans sønner og brødre, i alt tolv; **12** det femte på Netanja, hans sønner og brødre, i alt tolv; **13** det sjette på Bukkija, hans sønner og brødre, i alt tolv; **14** det syvende på Jesar’ela, hans sønner og brødre, i alt tolv; **15** det ottende på Jesaja, hans sønner og brødre, i alt tolv; **16** det niende på Mattanja, hans sønner og brødre, i alt tolv; **17** det tiende på Shim’i, hans sønner og brødre, i alt tolv; **18** det ellevte på Azar’el, hans sønner og brødre, i alt tolv; **19** det tolvte på Hashabja, hans sønner og brødre, i alt tolv; **20** det trettende på Shubael, hans sønner og brødre, i alt tolv; **21** det fjortende på Mattitja, hans sønner og brødre, i alt tolv; **22** det femtende på Jeremot, hans sønner og brødre, i alt tolv; **23** det sekstende på Hananja, hans sønner og brødre, i alt tolv; **24** det syttende på Joshbekasha, hans sønner og brødre, i alt tolv; **25** det attende på Hanani, hans sønner og brødre, i alt tolv; **26** det nittende på Malloti, hans sønner og brødre, i alt tolv, **27** det tyvende på Elijata, hans sønner og brødre, i alt tolv; **28** det enogtyvende på Hotir, hans sønner og brødre, i alt tolv; **29** det toogtyvende på Giddalti, hans sønner og brødre, i alt tolv; **30** det treogtyvende på Mahaziot, hans sønner og brødre, i alt tolv, **31** og det fireogtyvende på Romamti-Ezer, hans sønner og brødre, i alt tolv.

### 1 Krøn 26

#### Portvagterne

**1** Portvagternes skifter var: Af koraitterne: Meshelemja, Kores søn, der hørte til Asaf-sønnerne. **2** Meshelemja havde sønner: Zekarja, den førstefødte, Jedi’ael, den næstældste, Zebadja, den tredje, Jatniel, den fjerde, **3** Elam, den femte, Johanan, den sjette, og Eljo’enaj, den syvende.

**4** Obed-Edom havde sønner: Shemaja, den førstefødte, Jozabad, den næstældste, Joa, den tredje, Sakar, den fjerde, Netan’el, den femte, **5** Ammiel, den sjette, Issakar, den syvende, og Pe’ulletaj, den ottende. For Gud havde velsignet ham. **6** Hans søn Shemaja fik sønner, som var overhoveder for deres fædrenehuse, for de var dygtige folk. **7** Shemajas sønner var: Otni, Refael, Obed, Elzabad og hans brødre Elihu og Semakja, der var dygtige mænd. **8** Alle disse hørte til Obed-Edom-sønnerne, de selv og deres sønner og brødre, dygtige mænd med evner for tjenesten, i alt toogtres efterkommere af Obed-Edom.

**9** Meshelemja havde sønner og brødre, i alt atten dygtige mænd. **10** Hosa, der hørte til Merari-sønnerne, havde sønner: Shimri, der var overhoved, for selv om han ikke var den førstefødte, gjorde hans far ham til overhoved, **11** Hilkija, den næste, Tebalja, den tredje, og Zekarja, den fjerde. Hosa havde i alt tretten sønner og brødre.

**12** Portvagternes skifter, både overhovederne og deres brødre, havde vagttjenesten; de skulle gøre tjeneste i Herrens tempel. **13** De kastede lod om hver enkelt port, fædrenehus for fædrenehus, både små og store. **14** Loddet for østporten faldt på Shelemja. Der blev også kastet lod for hans søn Zekarja, en klog rådgiver, og loddet faldt på nordporten. **15** Obed-Edom fik sydporten, hans sønner forrådshuset, **16** Shuppim og Hosa vestporten tillige med Shalleket-porten ved vejen, som fører opad. Sådan stod de vagtskifte for vagtskifte: **17** Mod øst seks levitter, mod nord fire dagligt, mod syd fire dagligt, ved forrådshuset to, **18** ved Parbar mod vest fire ved vejen og to ved selve Parbar. **19** Det var portvagternes skifter, som hørte til Kora-sønnerne og Merari-sønnerne.

#### Andre levitiske tjenester

**20** Deres brødre levitterne, som havde tilsyn med skatkamrene i Guds hus og skatkamrene til helliggaverne, var: **21** Ladans sønner, gershonitternes efterkommere gennem Ladan, overhoveder for gershonitten Ladans fædrenehuse: jehielitterne. **22** Jehielit-sønnerne Zetam og hans bror Joel havde tilsyn med skatkamrene i Herrens hus. **23** Af amramitterne, jis’haritterne, hebronitterne og uzzielitterne **24** havde Shubael, søn af Moses’ søn Gershom, overtilsynet med skatkamrene. **25** Hans brødre, der nedstammede fra Eliezer, var: Eliezers søn Rehabja, hans søn Jesaja, hans søn Joram, hans søn Zikri og hans søn Shelomot. **26** Shelomot selv og hans brødre havde tilsyn med skatkamrene til de helliggaver, som kong David, fædrenehusenes overhoveder, tusindførerne, hundredførerne og hærførerne havde helliget **27** – de havde helliget dem af krigsbyttet til at udbedre Herrens tempel – **28** tillige med alt det, som seeren Samuel, Saul, Kishs søn, Abner, Ners søn, og Joab, Serujas søn, havde helliget. Alt det, der var helliget, havde Shelomot og hans brødre ansvaret for.

**29** Af jis’haritterne blev Kenanja og hans sønner sat til arbejdet uden for helligdommen som skrivere og dommere i Israel. **30** Af hebronitterne blev Hashabja og hans brødre, i alt 1700 dygtige mænd, sat til at udføre alt, hvad der hørte til tjenesten for Herren og til arbejdet for kongen i Israel vest for Jordan. **31** Til hebronitterne hørte Jerija, der var overhoved for hebronitternes fædrenehuse ifølge deres slægtsbøger – i Davids fyrretyvende regeringsår blev der foretaget en undersøgelse, og man fandt blandt dem nogle dygtige folk i Jazer i Gilead – **32** og hans brødre, i alt 2700 dygtige mænd, der var overhoveder for fædrenehusene. Dem indsatte kong David over rubenitterne, gaditterne og halvdelen af Manasses stamme til at tage sig af alt, hvad der havde med Gud og kongen at gøre.

### 1 Krøn 27

#### Davids embedsmænd

**1** Tallet på de israelitter, der var overhoveder for fædrenehusene, tusindførere og hundredførere og deres skrivere, som tjente kongen i alt, hvad der havde at gøre med skifterne, som afløste hinanden måned for måned i alle årets måneder, var 24.000 mand i hvert skifte. **2** Over det første skifte, som gjorde tjeneste i den første måned, stod Jashobeam, Zabdiels søn; hans skifte var på 24.000 mand. **3** Han hørte til Peres’ efterkommere og var overhoved for alle hærførerne, som gjorde tjeneste i den første måned. **4** Over det skifte, som gjorde tjeneste i den anden måned, stod akoitten Dodaj; hans skifte var på 24.000 mand. **5** Den tredje hærfører, som gjorde tjeneste i den tredje måned var Benaja, ypperstepræsten Jojadas søn; hans skifte var på 24.000 mand. **6** Denne Benaja var en helt blandt de tredive og stod i spidsen for de tredive. Ansvaret for hans skifte havde hans søn Ammizabad. **7** Den fjerde, som gjorde tjeneste i den fjerde måned, var Asael, Joabs bror, og efter ham hans søn Zebadja; hans skifte var på 24.000 mand. **8** Den femte, som gjorde tjeneste i den femte måned, var hærføreren zeraitten Shamhut; hans skifte var på 24.000 mand. **9** Den sjette, som gjorde tjeneste i den sjette måned, var Ira, Ikkeshs søn fra Tekoa; hans skifte var på 24.000 mand. **10** Den syvende, som gjorde tjeneste i den syvende måned, var Heles fra Pelet, der hørte til efraimitterne; hans skifte var på 24.000 mand. **11** Den ottende, som gjorde tjeneste i den ottende måned, var Sibbekaj fra Husha, der hørte til zeraitterne; hans skifte var på 24.000 mand. **12** Den niende, som gjorde tjeneste i den niende måned, var Abiezer fra Anatot, der hørte til benjaminitterne; hans skifte var på 24.000 mand. **13** Den tiende, som gjorde tjeneste i den tiende måned, var Maharaj fra Netofa, der hørte til zeraitterne; hans skifte var på 24.000 mand. **14** Den ellevte, som gjorde tjeneste i den ellevte måned, var Benaja fra Pir’aton, der hørte til efraimitterne; hans skifte var på 24.000 mand. **15** Den tolvte, som gjorde tjeneste i den tolvte måned, var Heldaj fra Netofa, der hørte til Otniels slægt; hans skifte var på 24.000 mand.

**16** I spidsen for Israels stammer stod: for rubenitterne fyrsten Eliezer, Zikris søn, for simeonitterne Shefatja, Ma’akas søn, **17** for Levi Hashabja, Kemuels søn, for Aron Sadok, **18** for Juda Elihu, en af Davids brødre, for Issakar Omri, Mikaels søn, **19** for Zebulon Jishmaja, Obadjas søn, for Naftali Jerimot, Azriels søn, **20** for efraimitterne Hosea, Azazjas søn, for den ene halvdel af Manasses stamme Joel, Pedajas søn, **21** for den anden halvdel af Manasse, i Gilead, Jiddo, Zekarjas søn, for Benjamin Ja’asiel, Abners søn, **22** og for Dan Azar’el, Jerohams søn. Det var stammehøvdingene i Israel.

**23** Dem fra tyve år og nedefter optog David ikke i mandtallet, for Herren havde sagt, at han ville gøre israelitterne talrige som himlens stjerner. **24** Joab, Serujas søn, var begyndt at tælle dem, men fuldførte det ikke. Af den grund blev Israel ramt af vrede, og tallet blev ikke opført i kong Davids Krønike.

**25** Tilsynet med kongens skatkamre havde Azmavet, Adiels søn; tilsynet med forrådene ude i landet, i byerne, i landsbyerne og i fæstningerne, havde Jonatan, Uzzijas søn; **26** tilsynet med markarbejderne ved dyrkningen af jorden havde Ezri, Kelubs søn, **27** med vingårdsarbejderne Shim’i fra Rama, med forrådene af vin Zabdi fra Shefam, **28** med oliventræerne og morbærfigentræerne, som vokser i lavlandet, Ba’al-Hanan fra Geder, med forrådene af olie Joash, **29** med hornkvæget, som græssede i Saron, Shitraj fra Saron, med hornkvæget i dalene Shafat, Adlajs søn, **30** med kamelerne ismaelitten Obil, med æslerne Jekdeja fra Meronot **31** og med småkvæget hagritten Jaziz. Alle disse havde opsyn med kong Davids besiddelser.

**32** Davids farbror Jonatan, en forstandig og skriftlærd mand, var rådgiver. Jehiel, Hakmonis søn, var tilknyttet kongens sønner. **33** Akitofel var kongens rådgiver, og arkitten Hushaj var Kongens Ven. **34** Efter Akitofel kom Jojada, Benajas søn, og Ebjatar. Joab var kongens hærfører.

### 1 Krøn 28

#### David pålægger Salomo at bygge templet

**1** David kaldte alle Israels stormænd sammen i Jerusalem, stammehøvdingene, de øverste for skifterne, som var i kongens tjeneste, tusindførerne og hundredførerne og dem, der havde opsyn med alle kongens og hans sønners besiddelser og kvæg, tillige med hofmændene og krigsheltene og de erfarne krigere. **2** Kong David rejste sig og sagde: »Hør mig, brødre og folk! Jeg havde besluttet at bygge et hus til bolig for Herrens pagts ark og vor Guds fodskammel, og jeg havde truffet forberedelser til byggeriet. **3** Men Gud sagde til mig: Du skal ikke bygge et hus for mit navn, for du er kriger og har udgydt blod. **4** Af hele min fars hus udvalgte Herren, Israels Gud, mig til at være konge over Israel til evig tid, for han udvalgte Juda til fyrste, og inden for Judas hus udvalgte han min fars hus. Blandt min fars sønner foretrak han mig og gjorde mig til konge over Israel. **5** Og af alle mine sønner – for Herren har givet mig mange sønner – udvalgte han min søn Salomo til at sidde på Herrens kongetrone og herske over Israel. **6** Han sagde til mig: Det er din søn Salomo, der skal bygge mit hus og mine forgårde, for ham har jeg udvalgt som min søn, og jeg vil være hans far. **7** Jeg vil grundfæste hans kongedømme til evig tid, hvis han omhyggeligt holder fast ved mine befalinger og retsregler, som han gør i dag. **8** Jeg siger nu, i nærværelse af hele Israel, Herrens forsamling, og i påhør af vor Gud: Søg alle Herren jeres Guds befalinger, og hold dem, for at I må have det herlige land i eje og give det i arv til jeres efterkommere til evig tid. **9** Og du, min søn Salomo, kend din fars Gud, og tjen ham helhjertet og med glæde, for Herren ransager alle hjerter, og alt, hvad mennesker vil og planlægger, har han indsigt i. Hvis du søger ham, finder du ham, men hvis du svigter ham, forstøder han dig for evigt. **10** Erkend det nu! For Herren har udvalgt dig til at bygge et hus til helligdom. Vær stærk, og gå i gang!«

**11** Så gav David sin søn Salomo en plan over forhallen, templets bygninger, forrådskamrene, tagrummene, de inderste kamre og rummet til sonedækket **12** og en plan over alt det, han ellers havde i tankerne: forgårdene til Herrens tempel, alle kamrene rundt om, skatkamrene i Guds tempel og skatkamrene til helliggaverne, **13** præsternes og levitternes skifter, alt arbejdet ved tjenesten i Herrens tempel og alle genstandene til tjenesten i Herrens tempel. **14** Han angav vægten på guldet til alle guldkarrene, der skulle bruges til de forskellige tjenester, vægten på sølvet til alle sølvkarrene, der skulle bruges til de forskellige tjenester; **15** vægten på guldet til hver enkelt af guldlysestagerne med tilhørende lamper og vægten på sølvet til hver enkelt sølvlysestage med tilhørende lamper, efter hvad hver enkelt lysestage skulle bruges til i tjenesten; **16** vægten på guldet til hvert enkelt af skuebrødsbordene og på sølvet til sølvbordene, **17** gaflerne, stænkeskålene og kanderne af rent guld; vægten på guldet til hvert enkelt af guldbægrene og vægten på sølvet til hvert enkelt af sølvbægrene **18** og vægten på lutret guld til røgelsesofferalteret. Og han gav ham planen over vognen, guldkeruberne, som havde vingerne bredt ud og dækkede Herrens pagts ark. **19** »Med en skrivelse fra Herrens egen hånd har han sat mig ind i alle planens enkeltheder.«

**20** Så sagde David til sin søn Salomo: »Vær modig og stærk, og gå i gang! Vær ikke bange, og lad dig ikke skræmme, for Gud Herren, min Gud, er med dig. Han lader dig ikke i stikken og svigter dig ikke, til du har fuldført arbejdet med Herrens tempel. **21** Her er præsternes og levitternes skifter, til hele tjenesten i Guds hus; til alt arbejdet har du beredvillige folk hos dig, der er kyndige i al slags arbejde, og stormændene og hele folket vil gøre alt, hvad du siger til dem.«

### 1 Krøn 29

**1** Kong David sagde til hele forsamlingen: »Min søn Salomo, som alene er udvalgt af Gud, er ung og uerfaren, og arbejdet er stort, for denne tempelborg er ikke til et menneske, men til Gud Herren. **2** Til min Guds hus har jeg af al magt skaffet guldet til det, der skal laves af guld, sølvet til det, der skal laves af sølv, bronzen til det, der skal laves af bronze, jernet til det, der skal laves af jern, og træet til det, der skal laves af træ, og mængder af shoham-sten, indfatningssten, granatsten, brogede sten, alle slags ædelsten og alabaststen. **3** I min glæde over min Guds hus giver jeg desuden selv rigdomme af guld og sølv til min Guds hus, ud over alt det, jeg allerede har skaffet til det hellige tempel: **4** 3.000 talenter guld, Ofir-guld, og 7.000 talenter lutret sølv til at beklæde bygningernes vægge med, **5** guldet til det, der skal laves af guld, sølvet til det, der skal laves af sølv, og til al slags arbejde, som håndværkerne skal udføre. Hvem vil i dag bringe frivillige gaver til Herren?«

**6** Overhovederne for fædrenehusene, Israels stammehøvdinge, tusindførerne og hundredførerne og lederne for kongens arbejde kom med frivillige gaver; **7** 5.000 talenter og 10.000 darejker guld, 10.000 talenter sølv, 18.000 talenter bronze og 100.000 talenter jern gav de til arbejdet på Guds hus, **8** og de, der ejede ædelsten, gav dem til skatkammeret i Herrens tempel, der var under gershonitten Jehiels tilsyn. **9** Folket glædede sig over deres gavmildhed, for helhjertet kom de med frivillige gaver til Herren. Også kong David glædede sig meget.

**10** David priste Herren, mens hele menigheden var til stede; David sagde: »Lovet være du, Herre, vor fader Israels Gud, fra evighed til evighed. **11** Din er storheden, magten, herligheden, glansen og pragten, Herre, ja alt i himlen og på jorden; dit er riget, Herre, og du er ophøjet som overhoved over alle. **12** Rigdom og ære kommer fra dig, du hersker over alt, i din hånd er kraft og styrke, det står i din magt at give storhed og styrke til alle. **13** Så takker vi dig nu, vor Gud, og lovpriser dit herlige navn. **14** For hvem er jeg, og hvad er mit folk, at vi har formået at give disse frivillige gaver? Det er jo dig, alting kommer fra, og hvad vi har givet dig, kommer fra din hånd. **15** For dig er vi fremmede og tilflyttere ligesom alle vore fædre. Vore dage på jorden er som skyggen, der er intet håb. **16** Herre, vor Gud, al denne rigdom, som vi har skaffet for at bygge et hus for dit hellige navn, kommer fra din egen hånd; alt er dit. **17** Jeg ved, min Gud, at du ransager hjerterne og glæder dig over retskaffenhed. Af et oprigtigt hjerte har jeg frivilligt givet alle disse gaver, og nu har jeg med glæde set, at dit folk, som er til stede her, har givet dig frivillige gaver. **18** Herre, vore fædre Abrahams, Isaks og Israels Gud, bevar til evig tid et sådant sind og sådanne tanker hos dit folk; lad dem holde fast ved dig af hjertet! **19** Og giv min søn Salomo et helt hjerte, så han holder dine befalinger, formaninger og love og udfører alt og bygger den tempelborg, jeg har truffet forberedelser til.«

**20** Derpå sagde David til hele forsamlingen: »Pris Herren jeres Gud!« Og hele forsamlingen priste Herren, deres fædres Gud, og bøjede sig dybt for Herren og for kongen.

#### Indsættelsen af Salomo som konge

**21** Næste dag bragte de slagtofre til Herren, og de bragte brændofre til Herren: tusind tyre, tusind væddere, tusind får med tilhørende drikofre og en mængde slagtofre for hele Israel. **22** Den dag spiste og drak de for Herrens ansigt i stor glæde. De indsatte på ny Davids søn Salomo som konge; de salvede ham til Herrens fyrste, og Sadok salvede de til præst. **23** Salomo satte sig på Herrens trone som konge efter sin far David, og han havde lykken med sig. Hele Israel var lydig mod ham, **24** og alle stormændene og krigsheltene og også alle kong Davids sønner svor kong Salomo lydighed. **25** For øjnene af hele Israel gjorde Herren Salomo overmåde mægtig. Han gav ham en kongelig pragt, som ingen konge i Israel før ham havde haft.

#### Davids død

**26** David, Isajs søn, havde været konge over hele Israel. **27** Han regerede over Israel i fyrre år; i Hebron regerede han syv år og i Jerusalem treogtredive år. **28** Så døde han i en høj alder og mæt af dage, rigdom og ære, og hans søn Salomo blev konge efter ham.

**29** Hvad der er at fortælle om kong David, står fra først til sidst i seeren Samuels Krønike og i profeten Natans Krønike og i seeren Gads Krønike. **30** Der står også om hele hans regering og om hans vældige gerninger og om de begivenheder, som indtraf for ham og Israel og alle riger og lande.

------------------------------------------------------------------------

## Anden Krønikebog

### 2 Krøn 1

#### Salomos drøm

**1** Salomo, Davids søn, fik styrket sin magt i sit kongerige; Herren hans Gud var med ham og gjorde ham overmåde mægtig. **2** Salomo talte til hele Israel, til tusindførerne, hundredførerne, dommerne og alle høvdingene i hele Israel, overhovederne for fædrenehusene. **3** Så gik Salomo sammen med hele forsamlingen til offerhøjen i Gibeon, for dér stod Guds Åbenbaringstelt, som Herrens tjener Moses havde lavet i ørkenen; **4** men Guds ark havde David ført op fra Kirjat-Jearim til det sted, David havde beredt til den; han havde nemlig slået et telt op til den i Jerusalem. **5** Bronzealteret, som Besal’el, Uris søn, Hurs sønnesøn, havde lavet, stod foran Herrens bolig; dér søgte Salomo og forsamlingen råd hos Herren. **6** Og på Åbenbaringsteltets bronzealter bragte Salomo ofre for Herrens ansigt; han bragte tusind brændofre på det.

**7** Samme nat viste Gud sig for Salomo; han sagde til ham: »Sig, hvad jeg skal give dig!« **8** Salomo svarede Gud: »Du har vist min far David stor godhed, og du har gjort mig til konge efter ham. **9** Gud Herre, lad nu dit løfte til min far David stå fast, for du har gjort mig til konge over et folk så talrigt som jordens støv. **10** Giv mig derfor visdom og forstand, så jeg kan føre dette folk ud og hjem igen; for hvem kan herske over dit folk, som er så stort?« **11** Da sagde Gud til Salomo: »Fordi det var det, der lå dig på sinde, fordi du ikke bad om rigdom, formue og ære, ikke om dine fjenders død og heller ikke om et langt liv, men om visdom og forstand til at herske over mit folk, som jeg har gjort dig til konge over, **12** så skal du få visdom og forstand. Men jeg vil også give dig rigdom og formue og ære, så meget som ingen konger tidligere har haft, og ingen siden hen skal få.« **13** Så gik Salomo fra offerhøjen i Gibeon, fra Åbenbaringsteltet, til Jerusalem. Og han var konge over Israel.

#### Salomos rigdom

**14** Salomo samlede en styrke af vogne og ryttere; han havde fjorten hundrede vogne og tolv tusind ryttere, og han stationerede dem i vognbyer og i Jerusalem hos kongen selv. **15** Kongen gjorde sølv og guld lige så almindeligt i Jerusalem som sten, og cedertræ lige så almindeligt som morbærfigentræ, der vokser i lavlandet. **16** Salomos heste blev indført fra Musri og Kue; kongens handelsfolk købte dem fra Kue. **17** De udførte en vogn fra Egypten for seks hundrede sekel sølv og en hest for hundrede og halvtreds, og de videresolgte dem til hittitternes og Arams konger.

**18** Salomo tænkte på at bygge et hus for Herrens navn og et kongepalads. 

### 2 Krøn 2

#### Handelsforbindelsen med Fønikien

**1** Han udskrev derfor halvfjerds tusind mand til bærere og firs tusind mand til stenhuggere i bjerglandet og tre tusind seks hundrede til arbejdsledere over dem. **2** Salomo sendte bud til Tyrus’ konge Huram: »Gør nu mod mig, som du gjorde mod min far David, da du sendte ham cedertræ til at bygge sig et hus at bo i. **3** Nu vil jeg bygge et hus for Herren min Guds navn og hellige ham det, så der kan brændes vellugtende røgelse for hans ansigt og altid ligge skuebrød fremme og bringes brændofre morgen og aften på sabbatterne og nymånedagene og ved Herren vor Guds fester. Til evig tid er dette pålagt Israel. **4** Huset, som jeg vil bygge, skal være stort, for vor Gud er større end alle guderne. **5** Hvem formår at bygge et hus til ham, når himlen og himlenes himmel ikke kan rumme ham, og hvem er jeg, at jeg skulle bygge ham et hus, hvis ikke det var for at bringe røgelsesofre for hans ansigt? **6** Send mig derfor en mand, der er kyndig i at arbejde i guld, sølv, bronze, jern, rødt purpur, karmin og blåt purpur, og som har forstand på gravering; han skal arbejde sammen med de kyndige, jeg har hos mig i Juda og Jerusalem, som min far David skaffede. **7** Og send mig cedertræ, enebærtræ og almug-træ fra Libanon, for jeg ved, at dine folk har forstand på skovhugst i Libanon. Mine folk skal arbejde sammen med dine folk **8** om at skaffe træ i store mængder, for det hus, jeg vil bygge, skal være stort og vidunderligt. **9** Som levnedsmidler til dine folk, brændehuggerne, der fælder træerne, leverer jeg tyve tusind kor hvede, tyve tusind kor byg, tyve tusind bat vin og tyve tusind bat olie.«

**10** Tyrus’ konge Huram svarede i en skrivelse, som han sendte til Salomo: »Fordi Herren elsker sit folk, har han gjort dig til konge over dem.« **11** Og Huram fortsatte: »Lovet være Herren, Israels Gud, som skabte himlen og jorden, fordi han har givet kong David en vís, klog og forstandig søn, der vil bygge et hus for Herren og et kongepalads. **12** Nu sender jeg dig en kyndig og forstandig mand, Huram-Abi. **13** Han er søn af en kvinde fra Dan, og hans far er fra Tyrus. Han har forstand på at arbejde i guld, sølv, bronze, jern, sten, træ, rødt purpur, blåt purpur, byssus og karmin, på al slags gravering og på at lave udkast til alle de kunstneriske arbejder, han får til opgave; han skal arbejde sammen med dine kyndige folk og min herres, din far Davids, kyndige folk. **14** Min herre skal derfor sende hveden, byggen, olien og vinen til sine tjenere, sådan som han har lovet. **15** Så vil vi fælde så mange træer i Libanon, som du har brug for, og bringe dem i flåder ad søvejen til Jafo. Men du må selv bringe dem op til Jerusalem.«

**16** Salomo lod alle fremmede mænd i Israel tælle – tidligere havde hans far David ladet dem tælle – og der var 153.600. **17** Af dem gjorde han 70.000 til bærere, 80.000 til stenhuggere i bjerglandet og 3600 til arbejdsledere, der skulle sætte folkene i arbejde.

### 2 Krøn 3

#### Salomos tempel

**1** Salomo begyndte at bygge Herrens tempel i Jerusalem på Morijas bjerg, hvor Herren havde vist sig for hans far David, på det sted, som David havde beredt, på jebusitten Ornans tærskeplads. **2** Han begyndte byggeriet i den anden måned i sit fjerde regeringsår. **3** Sådan blev grunden lagt, da Salomo skulle bygge Guds hus: tres alen lang og tyve alen bred efter gammelt mål. **4** Forhallen foran tempelhallen var tyve alen lang, svarende til templets bredde, og tyve alen høj. Han beklædte den indvendigt med rent guld. **5** Det store rum beklædte han med enebærtræ, som han overtrak med fint guld og satte palmetter og kædeværk på. **6** Han udsmykkede rummet med ædelsten, og guldet var Parvajim-guld. **7** Han overtrak bjælker, dørtærskler, vægge og dørfløje i rummet med guld, og han indgraverede keruber på væggene.

**8** Han byggede det Allerhelligste; det var tyve alen langt, svarende til templets bredde, og tyve alen bredt. Han overtrak det med fint guld til en vægt af seks hundrede talenter; **9** vægten af sømmene, som var af guld, var halvtreds sekel. Han overtrak også tagrummene med guld. **10** I det Allerhelligste lavede han to udskårne keruber, som han beklædte med guld. **11** Kerubernes vinger var tilsammen tyve alen lange; den ene kerubs vinge, der var fem alen, rørte ved tempelvæggen, og den anden vinge på fem alen rørte ved den anden kerubs vinge. **12** Den anden kerubs vinge på fem alen rørte ved tempelvæggen, og den anden vinge på fem alen gik sammen med den første kerubs vinge. **13** Disse kerubers udbredte vinger var tilsammen tyve alen; de stod oprejst med ansigtet indad. **14** Han lavede forhænget af purpurblåt, purpurrødt og karminrødt stof og byssus, og han satte keruber på det.

#### Udstyret til templet

**15** Foran templet lavede han to søjler; de var femogtredive alen høje, og søjlehovedet, som var på toppen af dem, var fem alen. **16** Han lavede kædeværk som en halskæde og satte det øverst på søjlerne, og han lavede hundrede granatæbler og satte dem på kædeværket. **17** Han stillede søjlerne op foran templet, én til højre og én til venstre; han kaldte den højre Jakin og den venstre Boaz.

### 2 Krøn 4

**1** Han lavede et bronzealter, tyve alen langt, tyve alen bredt og ti alen højt. **2** Så støbte han Havet, ti alen fra kant til kant, cirkelrundt; det var fem alen højt, og det målte tredive alen i omkreds. **3** Under kanten var der afbildninger af okser hele vejen rundt; de sad i en kreds hele vejen rundt om Havet, ti på en alen; okserne sad i to rækker, støbt i ét med Havet. **4** Det stod på tolv okser, tre vendte mod nord, tre mod vest, tre mod syd og tre mod øst; Havet stod oven på dem, og deres bagkroppe vendte indad. **5** Det var en håndsbredde tykt, dets kant var lavet som kanten af et lotusblomst-bæger; det rummede tre tusind bat. **6** Han lavede ti bækkener og stillede dem op, fem til højre og fem til venstre. De blev anvendt til afvaskning; i dem skyllede man det, der skulle bruges til brændofferet, mens Havet blev anvendt af præsterne til afvaskning. **7** Han lavede ti lysestager af guld i overensstemmelse med forordningen om dem, og han stillede dem op i tempelhallen, fem til højre og fem til venstre. **8** Han lavede ti borde og anbragte dem i tempelhallen, fem til højre og fem til venstre. Han lavede hundrede stænkeskåle af guld. **9** Han lavede præsternes forgård og den store forgård og portfløje til forgården. Portfløjene beklædte han med bronze. **10** Havet stillede han ved sydsiden, i sydøst.

**11** Huram lavede askespandene, skovlene og stænkeskålene. Dermed havde Huram færdiggjort det arbejde, han skulle lave for kong Salomo til Guds hus: **12** to søjler, de to vulster til søjlehovederne på toppen af søjlerne, de to fletninger til at dække de to vulster på søjlehovederne på toppen af søjlerne, **13** de fire hundrede granatæbler til de to fletninger, to rækker granatæbler i hver fletning til at dække de to vulster på søjlehovederne, som var oven på søjlerne; **14** de ti vognstel og de ti bækkener på stellene; **15** Havet og de tolv okser under det; **16** askespandene, skovlene, gaflerne og alle redskaberne til dem lavede Huram-Abi i poleret bronze for kong Salomo til Herrens tempel. **17** I Jordandalen, i den faste lerjord mellem Sukkot og Sereda, lod kongen dem støbe. **18** Salomo lavede alle disse ting i store mængder; vægten af bronzen blev end ikke beregnet. **19** Salomo lavede alle tingene i Guds hus: guldalteret og bordene, som skuebrødene lå på; **20** lysestagerne med deres lamper, der skulle brænde i overensstemmelse med forordningen, foran det inderste rum, i rent guld, **21** blomsten, lamperne og tængerne af guld, endda purt guld, **22** knivene, stænkeskålene, skålene og fyrbækkenerne af rent guld; templets døre, både de inderste døre til det Allerhelligste og dørene til tempelhallen, af guld.

### 2 Krøn 5

#### Templets indvielse

**1** Da alt det arbejde, Salomo gjorde til Herrens tempel, var færdigt, bragte Salomo sin far Davids helliggaver, sølvet og guldet og alle karrene og anbragte dem i skatkamrene i Guds hus.

**2** Derpå sammenkaldte Salomo Israels ældste og alle stammehøvdingene, overhovederne for israelitternes fædrenehuse, i Jerusalem for at føre Herrens pagts ark op fra Davidsbyen, det samme som Zion; **3** alle israelitiske mænd samledes hos kongen ved festen i den syvende måned; **4** alle Israels ældste kom. Levitterne løftede arken, **5** og de førte arken op sammen med Åbenbaringsteltet og alle de hellige genstande, som var i teltet; det var levitpræsterne, der førte dem op. **6** Foran arken gik kong Salomo og hele Israels menighed, som var mødt op hos ham; de ofrede så mange får og køer, at man ikke kunne tælle eller opregne dem. **7** Præsterne bragte Herrens pagts ark til dens plads i templets inderste rum, det Allerhelligste, under kerubernes vinger; **8** keruberne bredte vingerne ud over arkens plads, sådan at keruberne dækkede arken og dens bærestænger ovenfra. **9** Bærestængerne var så lange, at deres ender kunne ses fra det Hellige foran det inderste rum, men de kunne ikke ses udefra. De er der den dag i dag. **10** Der var intet andet i arken end de to tavler, som Moses havde anbragt i den ved Horeb, dengang Herren sluttede pagt med israelitterne, efter at de var draget ud af Egypten.

**11** Så gik præsterne ud af helligdommen; alle de præster, som var til stede, havde nemlig helliget sig uafhængigt af skifterne, **12** og alle de levitiske sangere, Asaf, Heman, Jedutun og deres sønner og brødre, stod øst for alteret iført byssus-klæder, med cymbler, harper og citere, og sammen med dem stod hundrede og tyve præster, der blæste i trompeter. **13** På én gang stemte trompetblæserne og sangerne i for med én røst at lovprise og takke Herren; til lyden af trompeter og cymbler og andre musikinstrumenter lovpriste de Herren med ordene: »Han er god, hans trofasthed varer til evig tid!« Da blev templet, Herrens tempel, fyldt af skyen. **14** Præsterne kunne ikke forrette tjenesten på grund af skyen, fordi Herrens herlighed fyldte Guds hus.

### 2 Krøn 6

**1** Da sagde Salomo:

> Herren har sagt, at han vil bo i mørket.  
>  **2** Men jeg har bygget dig en bolig,  
> et sted, hvor du kan bo for evigt.

**3** Kongen vendte sig om og velsignede hele Israels forsamling, mens hele Israels forsamling stod op. **4** Han sagde: Lovet være Herren, Israels Gud, som nu har opfyldt, hvad han lovede min far David, da han sagde: **5** »Fra den dag jeg førte mit folk ud af Egypten, udvalgte jeg ingen by i nogen af Israels stammer, hvor der skulle bygges et hus, mit navn kunne være i, og jeg udvalgte ingen til at være fyrste over mit folk Israel; **6** men jeg udvalgte Jerusalem, hvor mit navn skulle være, og jeg udvalgte David til at herske over mit folk Israel.« **7** Min far David havde besluttet at bygge et hus for Herrens, Israels Guds, navn; **8** men Herren sagde til min far David: »Det er rigtigt af dig, at du har besluttet at bygge et hus for mit navn. **9** Dog er det ikke dig, der skal bygge huset; din søn, dit eget kød og blod, skal bygge huset for mit navn.« **10** Herren har holdt det løfte, han gav: Jeg har efterfulgt min far David, jeg sidder på Israels trone, som Herren lovede, og jeg har bygget huset for Herrens, Israels Guds, navn. **11** Dér har jeg sat arken, hvori den pagt er, som Herren sluttede med israelitterne.

**12** Salomo stillede sig foran Herrens alter over for hele Israels forsamling og bredte sine hænder ud; **13** Salomo havde nemlig lavet et podium af bronze, som han havde stillet midt i forgården; det var fem alen langt, fem alen bredt og tre alen højt. Han stillede sig op på det, faldt på knæ foran hele Israels forsamling, bredte sine hænder ud mod himlen **14** og bad:

Herre, Israels Gud, der er ingen Gud som du i himlen og på jorden, en Gud, der bevarer pagten og troskaben mod dine tjenere, når de af hele deres hjerte vandrer for dit ansigt. **15** Du har holdt, hvad du lovede din tjener, min far David; hvad du lovede ham, har du opfyldt i dag. **16** Herre, Israels Gud, hold nu det løfte, du gav din tjener, min far David: »Der skal aldrig mangle en af din slægt til at sidde på Israels trone, hvis blot dine sønner vogter deres færd, så de følger min lov, sådan som du har vandret for mit ansigt.« **17** Herre, Israels Gud, lad nu dit løfte, som du gav din tjener David, stå fast. **18** Bor Gud da hos menneskene på jorden? Nej, himlen og himlenes himmel kan ikke rumme dig; hvor meget mindre da dette hus, som jeg har bygget! **19** Vend dig til din tjeners bøn og bønfaldelse, Herre min Gud, og hør det råb og den bøn, din tjener beder for dit ansigt. **20** Lad dine øjne være åbne for dette hus dag og nat, det sted, om hvilket du har sagt, at dér vil du sætte dit navn, og hør den bøn, din tjener beder vendt mod dette sted. **21** Hør din tjeners og dit folk Israels bønfaldelse, når de beder vendt mod dette sted! Hør den fra det sted, hvor du bor, fra himlen, ja, hør og tilgiv!

**22** Hvis nogen synder mod sin næste, og man afkræver ham en ed, og han kommer og aflægger ed foran dit alter i dette hus, **23** så hør fra himlen, og grib ind; skift ret mellem dine tjenere, gengæld den skyldige, og lad hans gerning ramme ham selv, men frikend den uskyldige, så han får efter sin uskyld!

**24** Og hvis dit folk Israel bliver slået af fjenden, fordi de har syndet mod dig, og de så vender om og priser dit navn og beder og bønfalder dig i dette hus, **25** så hør fra himlen, tilgiv dit folk Israels synd, og før dem tilbage til det land, du gav dem og deres fædre!

**26** Når himlen lukkes, og der ikke kommer regn, fordi de har syndet mod dig, og de beder vendt mod dette sted og priser dit navn og vender om fra deres synd, fordi du har ydmyget dem, **27** så hør i himlen, tilgiv dine tjeneres og dit folk Israels synd, og vis dem hen til den gode vej, de skal følge; giv regn over dit land, som du har givet dit folk i eje!

**28** Når der kommer hungersnød i landet, når der kommer pest, når der kommer kornbrand og rust, græshopper og andre gnavere, når deres fjender belejrer dem i byerne i landet – al slags plage og al slags sygdom – **29** så hør fra himlen, hvor du bor, enhver bøn og bønfaldelse, som kommer fra et menneske og fra hele dit folk Israel, når nogen føler sig ramt og lider og udbreder sine hænder mod dette hus; **30** tilgiv, og gengæld enhver efter al hans færd – du kender jo hans hjerte, for du alene kender menneskenes hjerte – **31** for at de må frygte dig og vandre ad dine veje, så længe de lever på den jord, du gav vore fædre.

**32** Også når de fremmede, som ikke hører til dit folk Israel, men kommer fra et fjernt land for dit store navns skyld og for din stærke hånds og din løftede arms skyld, kommer og beder vendt mod dette hus, **33** så hør fra himlen, hvor du bor, og gør, hvad den fremmede råber til dig om, for at alle jordens folk skal kende dit navn og frygte dig ligesom dit folk Israel og forstå, at dit navn er udråbt over dette hus, som jeg har bygget.

**34** Når dit folk rykker ud til kamp mod sine fjender, hvor du end sender dem hen, og de beder til dig vendt mod denne by, som du har udvalgt, og mod det hus, jeg har bygget for dit navn, **35** så hør fra himlen deres bøn og bønfaldelse, og skaf dem deres ret!

**36** Når de synder mod dig – for der er intet menneske, som ikke synder – og du bliver vred på dem og overgiver dem til fjenden, som fører dem i fangenskab til et land, fjern eller nær, **37** og de lægger sig det på sinde i det land, hvor de er fanger, og omvender sig og bønfalder dig i fangenskabets land og siger: Vi har syndet, vi har handlet slet og ugudeligt, **38** og de vender sig til dig af hele deres hjerte og af hele deres sjæl i fangenskabets land, hvortil de blev ført, og de beder vendt mod deres land, som du gav deres fædre, mod den by, du har udvalgt, og mod det hus, jeg har bygget for dit navn, **39** så hør fra himlen, hvor du bor, deres bøn og bønfaldelse, skaf dem deres ret, og tilgiv dit folk deres synd imod dig.

**40** Lad nu dine øjne være åbne, min Gud, og lad dine ører lytte til bønnen på dette sted. **41** Gud Herre, bryd nu op til dit hvilested sammen med din magtfulde ark. Dine præster, Gud Herre, skal klæde sig i frelse, dine fromme skal glæde sig over dine goder. **42** Gud Herre, afvis ikke dine salvede; husk på din troskab mod din tjener David!

### 2 Krøn 7

**1** Da Salomo var færdig med at bede, faldt der ild ned fra himlen og fortærede brændofferet og slagtofrene, og Herrens herlighed fyldte templet; **2** præsterne kunne ikke gå ind i Herrens tempel, fordi Herrens herlighed fyldte Herrens tempel. **3** Og da alle israelitterne så ilden og Herrens herlighed komme ned over templet, kastede de sig på knæ på brolægningen med ansigtet til jorden og tilbad og takkede Herren med ordene: »Han er god, hans trofasthed varer til evig tid!«

**4** Kongen og hele folket bragte slagtoffer for Herrens ansigt. **5** Kong Salomo bragte et slagtoffer på toogtyve tusind okser og hundrede og tyve tusind får. Sådan indviede kongen og hele folket Guds hus. **6** Præsterne stod på deres pladser, og levitterne stod med Herrens musikinstrumenter, som kong David havde lavet, for at takke Herren med ordene: »Hans trofasthed varer til evig tid!« David lod dem fremføre lovsangen. Over for levitterne stod præsterne og blæste i trompet, mens alle israelitterne stod op. **7** Salomo helligede forgårdens midterste del foran Herrens tempel, for dér bragte han brændofre og måltidsofrenes fedtstykker, fordi bronzealteret, som Salomo havde lavet, ikke kunne rumme brændofferet og afgrødeofferet og fedtstykkerne.

**8** Salomo og hele Israel med ham, en meget stor forsamling lige fra Lebo-Hamat til Egyptens bæk, fejrede den gang festen i syv dage. **9** Den ottende dag holdt de festforsamling, for de fejrede alterets indvielse i syv dage og festen i syv dage. **10** Den treogtyvende dag i den syvende måned lod han folket gå hjem, glade og ved godt mod på grund af det gode, som Herren havde gjort mod David og Salomo og sit folk Israel.

#### Davidsdynastiets skæbne

**11** Salomo havde nu gjort Herrens tempel og kongens palads færdigt, og alt, hvad han havde sat sig for at udføre i Herrens tempel og i sit palads, var lykkedes for ham. **12** Da viste Herren sig for Salomo om natten og sagde til ham: »Jeg har hørt din bøn og udvalgt mig dette sted til offertempel. **13** Hvis jeg lukker himlen, så der ikke kommer regn, hvis jeg befaler græshopper at æde landet, eller hvis jeg sender pest over mit folk, **14** og mit folk, som mit navn er nævnt over, så ydmyger sig og beder og søger mit ansigt og vender om fra deres onde veje, da vil jeg høre dem fra himlen og tilgive deres synd og læge deres land. **15** Ja, mine øjne skal være åbne og mine ører lytte til bønnen på dette sted. **16** Jeg har udvalgt og helliget dette hus, for at mit navn kan være dér til evig tid; mine øjne og mit hjerte skal altid være dér. **17** Hvis du vandrer for mit ansigt, sådan som din far David gjorde, og gør, ganske som jeg har befalet dig, og holder mine love og retsregler, **18** så vil jeg lade din kongetrone bestå i overensstemmelse med den pagt, jeg sluttede med din far David: ›Der skal aldrig mangle en af din slægt til at herske over Israel.‹ **19** Men hvis I vender jer fra mig og svigter mine love og mine befalinger, som jeg har lagt frem for jer, og går hen og dyrker andre guder og tilbeder dem, **20** så vil jeg rykke jer op af min jord, som jeg har givet jer, og jeg vil forkaste dette hus, som jeg har helliget til mit navn, og gøre det til spot og spe blandt alle folk. **21** Dette hus, som var ophøjet, skal lægges i ruiner, og alle, der kommer forbi, skal gyse. Og spørger de: Hvorfor har Herren handlet sådan mod dette land og dette hus? **22** lyder svaret: Fordi de svigtede Herren, deres fædres Gud, som førte dem ud af Egypten; de holdt sig til andre guder, tilbad dem og dyrkede dem. Derfor har han bragt hele denne ulykke over dem.«

### 2 Krøn 8

#### Enkeltheder fra Salomos regering

**1** Da de tyve år var gået, som det havde taget Salomo at bygge Herrens tempel og sit eget palads, **2** og da Salomo havde befæstet de byer, Huram havde givet ham, og havde ladet israelitterne bosætte sig der, **3** drog Salomo til Hamat-Soba og indtog det. **4** Han befæstede Tadmor i ørkenen og alle forrådsbyerne, som han havde bygget i Hamat. **5** Og han udbyggede Øvre og Nedre Bet-Horon til befæstede byer med mure og med port og slå, **6** Ba’alat, alle de forrådsbyer, Salomo havde, alle byerne til hans vogne og heste, og alt, hvad Salomo ønskede at bygge i Jerusalem, i Libanon og i hele sit rige. **7** Alle dem, der var tilbage af hittitterne, amoritterne, perizzitterne, hivvitterne og jebusitterne, dem der ikke hørte til Israel, **8** efterkommerne af dem, der var tilbage i landet, som israelitterne ikke havde gjort det af med, dem udskrev kong Salomo til hoveriarbejdere, hvad de er den dag i dag. **9** Men Salomo satte ikke nogen af israelitterne til at gøre trællearbejde, for de var krigere, befalingsmænd, vognkæmpere og vognkommandanter. **10** Antallet af kong Salomos arbejdsledere var 250; de havde opsyn med folkene.

**11** Salomo lod Faraos datter flytte op fra Davidsbyen til det palads, han havde bygget til hende, for han tænkte: Der skal ikke bo en kvinde i Israels konge Davids palads, for det sted, Herrens ark er kommet til, er helligt.

**12** Dengang bragte Salomo brændofre til Herren på Herrens alter, som han havde bygget foran forhallen; **13** han ofrede så meget, som der efter Moses’ befaling var fastsat for de enkelte dage, sabbatterne, nymånedagene og ved festerne tre gange om året: de usyrede brøds fest, ugefesten og løvhyttefesten. **14** Efter det, hans far David havde forordnet, satte han præsternes skifter til deres tjeneste og levitterne til deres tjeneste: at synge lovsangen og at hjælpe præsterne, sådan som det var fastsat for de enkelte dage, og portvagterne til skifte for skifte at holde vagt ved de enkelte porte, for det havde gudsmanden David befalet. **15** De veg ikke på nogen måde fra kongens befaling om præsterne, levitterne og skatkamrene. **16** Sådan fuldendtes hele Salomos værk, fra den dag grundvolden til Herrens tempel blev lagt, indtil hele Herrens tempel stod færdigt.

**17** På den tid drog Salomo til Esjongeber og til Elat i Edom ved havets kyst. **18** Huram lod sine folk bygge skibe til ham og sendte ham nogle søkyndige folk til skibene. Sammen med Salomos folk kom de til Ofir og hentede 450 talenter guld og bragte det til kong Salomo.

### 2 Krøn 9

#### Dronningen af Saba

**1** Da dronningen af Saba hørte om Salomo, kom hun til Jerusalem for at prøve Salomo med gåder; hun kom med et meget stort følge, kameler, der bar balsamstoffer, guld i store mængder og ædelsten. Hun kom til Salomo og talte med ham om alt, hvad der lå hende på sinde. **2** Salomo svarede på alle hendes spørgsmål, der var intet skjult for Salomo, han kunne svare hende på alt. **3** Da dronningen af Saba så Salomos visdom, paladset, han havde bygget, **4** maden på hans bord, hvordan hans hoffolk var bænket og hans tjenere vartede op og var klædt, hvordan hans mundskænke var klædt, og optoget, når han gik op til Herrens tempel, tabte hun vejret **5** og sagde til kongen: »Det rygte, jeg hørte i mit land om dine ord og din visdom, talte sandt. **6** Jeg troede ikke, hvad de sagde, førend jeg kom og så det med egne øjne; og man har endda ikke fortalt mig om halvdelen af din store visdom! Du overgår det rygte, jeg hørte. **7** Lykkelige er dine hustruer, og lykkelige dine hoffolk, som altid er til tjeneste for dig og hører din visdom. **8** Herren din Gud være lovet, fordi han fandt behag i dig, så han satte dig på sin trone som konge for Herren din Gud. Fordi din Gud elsker Israel, så han lader det bestå for evigt, har han gjort dig til konge over dem, så du kan øve ret og retfærdighed.« **9** Og hun gav kongen 120 talenter guld, balsamstoffer i store mængder og ædelsten; der har ikke siden været så meget balsam som det, dronningen af Saba gav kong Salomo.

**10** Hurams folk og Salomos folk, som hentede guld fra Ofir, bragte også almug-træ og ædelsten. **11** Kongen lod almug-træet forfærdige til rækværk i Herrens tempel og i kongens palads og til citere og harper til sangerne; magen til det er aldrig før set i Juda.

**12** Kong Salomo gav dronningen af Saba alt, hvad hun havde lyst til og bad om, langt mere end det, hun havde bragt til kongen. Så tog hun af sted og vendte tilbage til sit land sammen med sine hoffolk.

#### Salomos rigdom

**13** Vægten af det guld, som på et år blev indført til Salomo, var 666 talenter. **14** Dertil kom told fra dem, der drev transithandel, og fra handelsfolkene, som indførte varer; alle Arabiens konger og rigets statholdere bragte Salomo guld og sølv. **15** Kong Salomo lod fremstille to hundrede langskjolde af drevet guld, til hvert skjold medgik seks hundrede sekel drevet guld; **16** tre hundrede rundskjolde af drevet guld, til hvert skjold medgik tre hundrede sekel guld. Dem anbragte kongen i Libanonskovhuset. **17** Endvidere lod kongen fremstille en stor elfenbenstrone og beklædte den med rent guld. **18** Tronen havde seks trin, og den havde en fodskammel, begge dele overtrukket med guld; på begge sider af sædet var der armlæn, og ved hvert armlæn stod en løve. **19** På de seks trin stod der tolv løver, seks på hver side. Magen til fandtes ikke i noget kongerige. **20** Alle kong Salomos drikkekar var af guld, og alle genstande i Libanonskovhuset var af rent guld; sølv regnedes ikke for noget på Salomos tid. **21** Kongen havde nemlig skibe, der sejlede på Tarshish med Hurams folk; en gang hvert tredje år kom Tarshish-skibene lastet med guld, sølv, elfenben, aber og bavianer. **22** Ja, kong Salomo overgik alle jordens konger i rigdom og visdom. **23** Alle jordens konger søgte til Salomo for at høre hans visdom, som Gud havde givet ham i hjertet. **24** Enhver bragte sin gave, genstande af sølv og af guld, klæder, våben, balsamstoffer, heste og muldyr. Det gentog sig år efter år. **25** Salomo havde fire tusind spand heste og vogne og tolv tusind ryttere, og han stationerede dem i vognbyer og i Jerusalem hos kongen selv. **26** Han herskede over alle kongerne fra Eufratfloden til filistrenes land, helt til grænsen til Egypten. **27** Kongen gjorde sølv lige så almindeligt i Jerusalem som sten, og cedertræ lige så almindeligt som morbærfigentræ, der vokser i lavlandet. **28** Salomo indførte heste fra Musri og fra alle andre lande.

#### Salomos død

**29** Hvad der ellers er at fortælle om Salomo, står jo fra først til sidst i profeten Natans Krønike og i shilonitten Akijas Profetier og i seeren Jedis Syner om Jeroboam, Nebats søn. **30** Salomo regerede fyrre år i Jerusalem over hele Israel. **31** Salomo lagde sig til hvile hos sine fædre, og man begravede ham i hans far Davids by, og hans søn Rehabeam blev konge efter ham.

### 2 Krøn 10

#### Rigets deling

**1** Rehabeam drog til Sikem, for hele Israel kom til Sikem for at gøre ham til konge. **2** Det hørte Jeroboam, Nebats søn; han var i Egypten, hvortil han var flygtet for kong Salomo, men nu vendte han hjem fra Egypten. **3** Der blev sendt bud efter ham, og da Jeroboam og hele Israel var kommet til stede, sagde de til Rehabeam: **4** »Din far lagde et tungt åg på os; hvis du letter det trællearbejde og det tunge åg, som din far lagde på os, vil vi tjene dig.« **5** Men han svarede dem: »Vent tre dage, og kom så tilbage til mig!« Og så gik folk bort.

**6** Kong Rehabeam rådførte sig nu med de gamle, som havde stået i hans far Salomos tjeneste, mens han levede; han spurgte: »Hvad råder I til at svare dette folk?« **7** De svarede: »Hvis du vil gøre det rigtige og stille dette folk tilfreds, skal du svare dem med venlige ord; så vil de altid tjene dig.« **8** Men han forkastede det råd, de gamle gav ham, og rådførte sig med de unge, som var vokset op sammen med ham, og som stod i hans tjeneste. **9** Han spurgte dem: »Hvad råder I til at svare dette folk, som har sagt til mig: Let det åg, som din far lagde på os?« **10** De unge, som var vokset op sammen med ham, svarede: »Sådan skal du sige til folket, som sagde til dig, at din far havde lagt et tungt åg på dem, og at du skulle lette det; sådan skal du sige til dem: Det mindste på mig er tykkere end min fars lænder! **11** Har min far læsset et tungt åg på jer, vil jeg gøre det tungere; har min far tugtet jer med svøber, vil jeg tugte jer med skorpioner!«

**12** Den tredje dag kom Jeroboam med alle folkene til Rehabeam, som kongen havde befalet, da han sagde: »Kom tilbage til mig om tre dage.« **13** Kong Rehabeam svarede dem hårdt; han forkastede de gamles råd **14** og sagde til dem efter de unges råd: »Jeg vil lægge et tungt åg på jer, og jeg vil gøre det tungere; har min far tugtet jer med svøber, vil jeg tugte jer med skorpioner!« **15** Kongen ville ikke lytte til folket, for Gud havde vendt tingene sådan, for at Herren kunne opfylde det, han havde talt til Jeroboam, Nebats søn, ved Akija fra Shilo. **16** Da hele Israel så, at kongen ikke ville høre på dem, svarede folket kongen:

> »Vi har ingen del i David,  
> ingen lod i Isajs søn.  
> Gå nu hver til sit, israelitter!  
> Se til dit eget hus, David!«

Så gik alle israelitterne hver til sit. **17** Men de israelitter, som boede i Judas byer, var Rehabeam konge over. **18** Kong Rehabeam sendte så Adoniram, som stod for hoveriet; men israelitterne stenede ham til døde. Kong Rehabeam skyndte sig op i sin vogn og flygtede til Jerusalem.

**19** Sådan gjorde Israel oprør mod Davids hus, og sådan er det den dag i dag.

### 2 Krøn 11

**1** Da Rehabeam kom til Jerusalem, kaldte han Judas og Benjamins hus sammen, hundrede og firs tusind udvalgte krigere, til krig mod Israel for at genvinde kongedømmet for Rehabeam. **2** Da kom Herrens ord til gudsmanden Shemaja: **3** »Sig til Salomos søn Rehabeam, Judas konge, og til alle israelitter i Juda og Benjamin: **4** Dette siger Herren: I må ikke rykke ud til krig mod jeres brødre. I skal alle sammen vende hjem, for det, der er sket, er kommet fra mig.« De adlød Herrens ord og vendte hjem og drog ikke mod Jeroboam.

#### Rehabeam

**5** Rehabeam boede i Jerusalem og udbyggede nogle byer i Juda til fæstningsbyer. **6** Sådan udbyggede han Betlehem, Etam, Tekoa, **7** Bet-Sur, Soko, Adullam, **8** Gat, Maresha, Zif, **9** Adorajim, Lakish, Azeka, **10** Sor’a, Ajjalon og Hebron i Juda og Benjamin som fæstningsbyer. **11** Han forstærkede fæstningerne, indsatte kommandanter i dem og forsynede dem med forråd af fødevarer og af olie og vin, **12** og hver enkelt by forsynede han med langskjolde og lanser. På den måde gjorde han dem umådelig stærke. Juda og Benjamin tilhørte ham.

**13** Præsterne og levitterne i hele Israel kom fra alle egne og trådte i hans tjeneste; **14** levitterne forlod deres græsmarker og deres ejendom og drog til Juda og Jerusalem, fordi Jeroboam og hans sønner afsatte dem fra deres præstetjeneste for Herren **15** og indsatte præster på offerhøjene, for bukketroldene og tyrekalvene, som han havde lavet. **16** De levitter blev fulgt af alle dem fra Israels stammer, der bestræbte sig på at søge Herren, Israels Gud; de kom til Jerusalem for at ofre til Herren, deres fædres Gud. **17** De styrkede kongedømmet i Juda og sikrede Salomos søn Rehabeams magt i tre år; i tre år fulgte han i Davids og Salomos spor.

**18** Rehabeam giftede sig med Mahalat, der var datter af Davids søn Jerimot og Abihajil, Isajs søn Eliabs datter. **19** Hun fødte ham sønnerne Je’ush, Shemarja og Zaham. **20** Senere giftede han sig med Absaloms datter Ma’aka. Hun fødte ham Abija, Attaj, Ziza og Shelomot. **21** Rehabeam elskede Absaloms datter Ma’aka højere end sine andre hustruer og medhustruer; han havde atten hustruer og tres medhustruer, og han fik otteogtyve sønner og tres døtre. **22** Rehabeam indsatte Ma’akas søn Abija som overhoved og fyrste blandt hans brødre i den hensigt at gøre ham til konge. **23** Han var klog nok til at sprede sine sønner ud over alle Judas og Benjamins egne, i alle fæstningsbyerne. Han gav dem rigelige forsyninger, og han skaffede dem en mængde hustruer.

### 2 Krøn 12

**1** Da Rehabeams kongedømme var grundfæstet og hans magt styrket, svigtede han og hele Israel Herrens lov. **2** I kong Rehabeams femte regeringsår drog egypterkongen Shishak op mod Jerusalem, for de havde været troløse mod Herren; **3** han kom med tolv hundrede vogne og tres tusind ryttere og utallige krigere, som fulgte ham fra Egypten, libyere, sukkijitter og nubiere. **4** Han indtog fæstningsbyerne i Juda og nåede til Jerusalem.

**5** Da kom profeten Shemaja til Rehabeam og Judas stormænd, som havde søgt sammen i Jerusalem af frygt for Shishak, og han sagde til dem: »Dette siger Herren: I har svigtet mig, derfor har jeg også svigtet jer og givet jer i Shishaks hånd.« **6** Da ydmygede Israels stormænd og kongen sig og sagde: »Herren er retfærdig!« **7** Da Herren så, at de ydmygede sig, kom Herrens ord til Shemaja; det lød: »Siden de har ydmyget sig, vil jeg ikke tilintetgøre dem. Jeg vil snart redde dem, og min vrede skal ikke vælde frem mod Jerusalem ved Shishak. **8** Men de skal blive trælle under ham og komme til at mærke forskellen på at tjene mig og tjene de fremmede riger.«

**9** Så drog egypterkongen Shishak op mod Jerusalem. Han tog skattene fra Herrens tempel og fra kongens palads, ja, han tog alt. Han tog de guldskjolde, som Salomo havde lavet, **10** og kong Rehabeam lavede bronzeskjolde til erstatning for dem. Dem gav han i forvaring hos befalingsmændene over livvagten, som vogtede indgangen til kongens palads. **11** Hver gang kongen gik ind i Herrens tempel, kom livvagten og bar dem, og bagefter bragte de dem tilbage til livvagtens våbenkammer. **12** Men fordi han havde ydmyget sig, vendte Herrens vrede sig fra ham; han tilintetgjorde ham ikke fuldstændigt, der var trods alt noget godt i Juda.

**13** Sådan fik kong Rehabeam styrket sin magt i Jerusalem og fortsatte som konge. Rehabeam var enogfyrre år, da han blev konge, og han regerede sytten år i Jerusalem, den by Herren havde udvalgt af alle Israels stammer til at sætte sit navn på. Hans mor hed Na’ama og var fra Ammon. **14** Han gjorde, hvad der var ondt; han bestræbte sig ikke på at søge Herren.

**15** Hvad der er at fortælle om Rehabeam, står jo fra først til sidst i profeten Shemajas Krønike og seeren Iddos Krønike. Dette gælder også hans slægtsregister. Der var hele tiden krige mellem Rehabeam og Jeroboam. **16** Rehabeam lagde sig til hvile hos sine fædre og blev begravet i Davidsbyen. Hans søn Abija blev konge efter ham.

### 2 Krøn 13

#### Abija

**1** I kong Jeroboams attende regeringsår blev Abija konge over Juda. **2** Han regerede tre år i Jerusalem. Hans mor hed Mikaja og var datter af Uriel fra Gibea.

Der blev krig mellem Abija og Jeroboam. **3** Abija åbnede krigen med en hær på fire hundrede tusind krigere, udvalgte mænd, og Jeroboam stillede op til kamp med otte hundrede tusind udvalgte mænd, erfarne krigere. **4** Abija stod frem på bjerget Semarajim i Efraims bjergland og sagde: »Hør mig, Jeroboam og hele Israel! **5** I burde vide, at Herren, Israels Gud, har givet David og hans efterkommere kongemagten over Israel til evig tid gennem sin saltpagt. **6** Men Jeroboam, Nebats søn, som var i Davids søn Salomos tjeneste, gjorde oprør mod sin herre. **7** Nogle ryggesløse og ondsindede mænd samledes om ham; de satte sig op mod Rehabeam, Salomos søn, og Rehabeam var for ung og forsagt til at kunne hævde sig over for dem. **8** Og nu mener I at kunne hævde jer over for Herrens kongedømme, som er i hænderne på Davids efterkommere, fordi I er en stor skare og har de tyrekalve af guld hos jer, som Jeroboam lavede til jer som guder. **9** Har I ikke jaget Herrens præster, Arons sønner, og levitterne bort og udpeget jer præster ligesom folkene i andre lande? Hvem som helst, der kommer med en tyrekalv og syv væddere for at lade sig indsætte, bliver præst for noget, der ikke er Gud. **10** Men vores Gud er Herren, og vi har ikke svigtet ham. De præster, der gør tjeneste for Herren, er Arons sønner, og levitterne udfører den øvrige tjeneste. **11** Hver morgen og hver aften bringer de brændofre til Herren, brænder vellugtende røgelse og lægger skuebrødene frem på det rene bord, og hver aften tænder de guldlysestagen med dens lamper, for vi holder Herren vor Guds bud, men I har svigtet ham. **12** Se, Gud og hans præster og alarmtrompeterne, der lyder imod jer, er i spidsen for os. Israelitter, kæmp ikke mod Herren, jeres fædres Gud, for det vil ikke lykkes for jer!«

**13** Imens havde Jeroboam ladet et baghold omgå dem for at komme bag på dem, sådan at judæerne havde selve hæren foran sig og bagholdet bag sig. **14** Judæerne vendte sig om, og da de opdagede, at de blev angrebet både forfra og bagfra, råbte de til Herren, mens præsterne blæste i trompeterne. **15** Så udstødte judæerne kampråbet, og så snart det lød, slog Gud Jeroboam og hele Israel i kampen mod Abija og Juda. **16** Israelitterne flygtede for judæerne, og Gud gav dem i deres hånd. **17** Abija og hans folk tilføjede dem et stort nederlag; der faldt fem hundrede tusind israelitter, udvalgte mænd. **18** Den gang bukkede israelitterne under, mens judæerne blev stærke, fordi de støttede sig til Herren, deres fædres Gud.

**19** Abija forfulgte Jeroboam og erobrede byerne Betel med tilhørende småbyer, Jeshana med tilhørende småbyer og Efron med tilhørende småbyer fra ham. **20** Jeroboam genvandt ikke sin styrke, så længe Abija levede. Til sidst ramte Herren ham, så han døde. **21** Men Abija fik styrket sin magt. Han tog sig fjorten hustruer og fik toogtyve sønner og seksten døtre.

**22** Hvad der ellers er at fortælle om Abija, hans færd og hans ord, står i profeten Iddos Udlægning. **23** Abija lagde sig til hvile hos sine fædre, og man begravede ham i Davidsbyen, og hans søn Asa blev konge efter ham. På hans tid havde landet ro i ti år.

### 2 Krøn 14

#### Asa

**1** Asa gjorde, hvad der var godt og ret i Herren hans Guds øjne. **2** Han fjernede de fremmede altre og offerhøjene, knuste stenstøtterne og huggede Ashera-pælene om. **3** Han sagde til judæerne, at de skulle søge Herren, deres fædres Gud, og holde loven og budene. **4** Han fjernede offerhøjene og røgelsesaltrene fra alle Judas byer, og riget havde ro under ham. **5** Han byggede fæstningsbyer i Juda, for landet havde ro; der var ingen, der gik i krig mod ham i de år, for Herren havde skaffet ham fred. **6** Han sagde til judæerne: »Lad os befæste disse byer og omgive dem med mure og tårne, med port og slå, mens vi endnu er herrer i landet, fordi vi har søgt Herren vor Gud; vi har søgt, og han har skaffet os fred til alle sider.« Så gav de sig til at bygge, og de havde lykken med sig. **7** Asa havde en hær på tre hundrede tusind judæere, der bar langskjolde og lanser, og to hundrede og firs tusind benjaminitter, der bar rundskjolde og spændte bue; alle var erfarne krigere.

**8** Men nubieren Zera rykkede ud mod dem med en hær på en million mand og tre hundrede vogne. Da han var nået til Maresha, **9** rykkede Asa ud mod ham, og de stillede op til kamp i Sefata-dalen ved Maresha. **10** Asa råbte til Herren sin Gud og sagde: »Herre, for dig er der ingen forskel på at hjælpe den, der har stor styrke, og den, der ingen har. Hjælp os, Herre vor Gud, for dig støtter vi os til, og i dit navn er vi draget mod denne hær. Herre, du er vor Gud; over for dig formår intet menneske noget.«

**11** Da slog Herren nubierne i kampen mod Asa og Juda, og nubierne flygtede. **12** Asa og de folk, han havde med sig, forfulgte dem til Gerar, og nubierne faldt til sidste mand, for de blev knust af Herren og hans hær, og judæerne tog et meget stort bytte. **13** De indtog alle byerne omkring Gerar, for Herrens rædsel var kommet over dem, og de plyndrede alle byerne, for der var stort bytte i dem. **14** Også teltene til kvæget erobrede de, og de tog mange får og kameler med sig. Så vendte de tilbage til Jerusalem.

### 2 Krøn 15

**1** Guds ånd kom over Azarja, Odeds søn, **2** og han trådte frem for Asa og sagde til ham: »Hør mig, Asa og hele Juda og Benjamin! Herren er med jer, når I er med ham. Hvis I søger ham, finder I ham, men hvis I svigter ham, svigter han jer. **3** I lang tid var Israel uden den sande Gud, uden præster til at belære og uden lov. **4** Men i deres nød vendte de om til Herren deres Gud og søgte ham og fandt ham. **5** I de tider kunne ingen færdes trygt, for indbyggerne i alle lande var grebet af stor rædsel. **6** Folk knustes mod folk og by mod by, for Gud skabte forfærdelse blandt dem med alle slags trængsler. **7** Men fat mod, og lad ikke hænderne synke, for I vil få løn for jeres gerning.«

**8** Da Asa hørte disse ord og profeten Odeds profeti, fik han mod til at skaffe de ækle guder bort i hele Judas og Benjamins land og i de byer, han havde indtaget i Efraims bjergland. Og han satte Herrens alter foran Herrens forhal i stand. **9** Så samlede han hele Juda og Benjamin og dem fra Efraim, Manasse og Simeon, der havde slået sig ned hos dem; for der var mange israelitter, der var gået over til ham, da de så, at Herren hans Gud var med ham. **10** De samledes i Jerusalem i den tredje måned i Asas femtende regeringsår. **11** Den dag ofrede de til Herren syv hundrede okser og syv tusind stykker småkvæg af det bytte, de havde bragt med. **12** Derpå indgik de en pagt om at søge Herren, deres fædres Gud, af hele deres hjerte og af hele deres sjæl. **13** Alle, fra den mindste til den største, både mænd og kvinder, som ikke søgte Herren, Israels Gud, skulle lide døden. **14** Med høj røst og jubelråb og til trompeternes og hornenes klang aflagde de ed til Herren. **15** Hele Juda glædede sig over den ed, for de svor af hele deres hjerte, og med hele deres vilje søgte de ham og fandt ham, og Herren skaffede dem fred til alle sider.

**16** Kong Asa fjernede også sin mor som kongemoder, fordi hun havde ladet fremstille en rædselsstøtte til Ashera. Asa huggede støtten om, knuste den og brændte den i Kedrondalen. **17** Offerhøjene forsvandt ikke i Israel, men Asa var alligevel helhjertet med Herren, så længe han levede. **18** Han bragte både sin fars og sine egne helliggaver til Guds hus, både sølvet og guldet og karrene.

**19** Der var ikke krig før efter Asas femogtredivte regeringsår.

### 2 Krøn 16

**1** I Asas seksogtredivte regeringsår drog Israels konge Basha op mod Juda, og han befæstede Rama for at spærre vejen til og fra Judas konge Asa. **2** Men Asa tog sølv og guld ud af skatkamrene i Herrens tempel og i kongens palads og sendte det til Arams konge Ben-Hadad, som regerede i Damaskus, med den besked: **3** »Der er en pagt mellem dig og mig, mellem din far og min far. Jeg sender dig her sølv og guld; bryd nu din pagt med Israels konge Basha, så han drager bort fra mig.« **4** Ben-Hadad bønhørte kong Asa og sendte sine hærførere mod Israels byer. De indtog Ijjon, Dan og Abel-Majim og alle forrådsbyerne i Naftali. **5** Da Basha hørte det, holdt han op med at befæste Rama og standsede arbejdet. **6** Kong Asa tog alle judæerne med sig, og de tog de sten og det tømmer, som Basha havde befæstet Rama med, og med det befæstede kong Asa Geba og Mispa.

**7** På den tid kom seeren Hanani til Judas konge Asa; han sagde til ham: »Fordi du støttede dig til Arams konge og ikke til Herren din Gud, er aramæerkongens hær sluppet fra dig. **8** Var nubierne og libyerne ikke en vældig hær med umådelig mange vogne og ryttere? Men fordi du støttede dig til Herren, gav han dem i din hånd. **9** For Herrens øjne spejder ud over hele jorden, så han kan vise sin styrke og hjælpe dem, der helhjertet er med ham. Du har handlet tåbeligt i denne sag; fra nu af skal du altid have krig.« **10** Men Asa blev rasende på seeren og lagde ham i blokken, for han blev vred over dette. Dengang fór Asa hårdt frem mod nogle af folket.

**11** Hvad der er at fortælle om Asa, står fra først til sidst i Judas og Israels Kongers Bog. **12** I sit niogtredivte regeringsår fik Asa en sygdom i fødderne, og han var alvorligt syg. Heller ikke under sin sygdom søgte han Herren, men lægerne. **13** Asa lagde sig til hvile hos sine fædre; han døde i sit enogfyrretyvende regeringsår. **14** Man begravede ham i den grav, han havde ladet grave til sig i Davidsbyen. Man lagde ham på et leje fyldt af balsamstoffer og alle slags krydrede salveblandinger og tændte et vældigt bål til ære for ham.

### 2 Krøn 17

#### Joshafat

**1** Hans søn Joshafat blev konge efter ham. Han fik styrket sin magt over for Israel. **2** Han anbragte en hærafdeling i alle Judas befæstede byer, og han indsatte guvernører i Judas land og i de byer i Efraim, som hans far Asa havde indtaget. **3** Herren var med Joshafat, for han fulgte i de spor, hans fader David tidligere havde fulgt; han søgte ikke Ba’alerne, **4** men sin fars Gud og fulgte hans befalinger og handlede ikke som Israel. **5** Derfor grundfæstede Herren kongedømmet i hans hånd. Alle judæerne gav Joshafat gaver, og han vandt stor rigdom og ære. **6** Så længe han vandrede ad Herrens veje, voksede hans mod, og han fjernede også offerhøjene og Ashera-pælene fra Juda.

**7** I sit tredje regeringsår sendte han sine stormænd Ben-Hajil, Obadja, Zekarja, Netan’el og Mika ud for at undervise i Judas byer, **8** og sammen med dem levitterne Shemaja, Netanja, Zebadja, Asael, Shemiramot, Jonatan, Adonija, Tobija, Tob-Adonija, alle sammen levitter, og desuden præsterne Elishama og Joram. **9** Når de underviste i Juda, havde de Herrens lovbog med sig, og de tog rundt til alle Judas byer og underviste folket.

**10** Herrens rædsel kom over alle de riger og lande, som lå omkring Juda, så ingen gik i krig mod Joshafat. **11** Nogle af filistrene bragte Joshafat gaver og en afgift af sølv. Også araberne kom med småkvæg, 7700 væddere og 7700 bukke. **12** Sådan blev Joshafat mægtigere og mægtigere. Han byggede borge og forrådsbyer i Juda, **13** og han havde store forråd i Judas byer og erfarne krigere i Jerusalem.

**14** Sådan var de mønstret, fædrenehus for fædrenehus: Til Juda hørte tusindførerne: føreren Adna med 300.000 erfarne krigere; **15** ved siden af ham føreren Johanan med 280.000 mand; **16** ved siden af ham Amasja, Zikris søn, som frivilligt var trådt i Herrens tjeneste, med 200.000 erfarne krigere. **17** Fra Benjamin: Eljada, en erfaren kriger, med 200.000 mand, der var udrustet med buer og skjolde; **18** ved siden af ham Jozabad med 180.000 våbenføre mænd. **19** Det var de mænd, der var i kongens tjeneste, foruden dem, som kongen havde anbragt i de befæstede byer i hele Juda.

### 2 Krøn 18

#### Akab og Joshafat i krig mod aramæerne

**1** Da Joshafat havde vundet stor rigdom og ære, bragte han sig i familie med Akab. **2** Efter nogle års forløb kom han ned til Akab i Samaria. Akab slagtede en mængde får og køer til ham og til de folk, han havde med, og han overtalte ham til at drage op mod Ramot i Gilead. **3** Israels konge Akab sagde til Judas konge Joshafat: »Vil du gå med mig mod Ramot i Gilead?« Han svarede: »Jeg gør som du, mine folk som dine folk, jeg går med dig i krig.« **4** Men Joshafat sagde til Israels konge: »Søg først råd hos Herren!« **5** Så samlede Israels konge profeterne, fire hundrede mand, og spurgte dem: »Skal vi gå i krig mod Ramot i Gilead, eller skal jeg lade være?« De svarede: »Gå imod den! Gud vil give den i kongens hånd.« **6** Joshafat spurgte: »Er her ikke nogen anden af Herrens profeter, vi kan søge råd hos?« **7** og Israels konge svarede: »Jo, der er endnu en, hos hvem man kan søge råd fra Herren. Men jeg hader ham, for han profeterer mig ikke noget godt, men altid noget ondt. Det er Mika, Jimlas søn.« Men Joshafat sagde: »Sådan må kongen ikke sige!« **8** Israels konge kaldte så på en hofmand og sagde: »Få hurtigt fat på Mika, Jimlas søn!«

**9** Israels konge og Judas konge Joshafat sad nu, iført deres kapper, på hver sin trone; de sad på tærskepladsen ved Samarias byport, og alle profeterne profeterede foran dem. **10** Sidkija, Kena’anas søn, havde lavet sig horn af jern og sagde: »Dette siger Herren: Med disse skal du stange aramæerne, til du har gjort det af med dem.« **11** Alle de andre profeter profeterede ligesådan: »Drag op mod Ramot i Gilead, og du får lykken med dig! Herren vil give byen i kongens hånd.«

**12** Budet, som var gået hen efter Mika, sagde til ham: »Hør her! Da profeternes ord enstemmigt er til gavn for kongen, så lad dit ord være som deres og giv et godt svar.« **13** Men Mika sagde: »Så sandt Herren lever: Kun hvad min Gud siger, vil jeg tale.« **14** Da han nu var kommet til kongen, sagde kongen til ham: »Mika, skal vi gå i krig mod Ramot i Gilead, eller skal jeg lade være?« Han svarede: »Gå imod den, og I får lykken med jer! De skal gives i jeres hånd.« **15** Men kongen sagde til ham: »Hvor mange gange skal jeg besværge dig, at du ikke siger mig andet end sandheden i Herrens navn?« **16** Da sagde Mika: »Jeg så hele Israel spredt på bjergene som får uden hyrde, og Herren sagde: De har ingen herre, lad dem alle vende hjem i fred.« **17** Israels konge sagde da til Joshafat: »Var det ikke det, jeg sagde til dig! Han profeterer mig ikke noget godt, kun noget ondt.«

**18** Men Mika sagde: »Så hør da Herrens ord! Jeg så Herren sidde på sin trone, og hele himlens hær stod ved hans højre og hans venstre side. **19** Herren spurgte: Hvem vil lokke Israels konge Akab, så han drager op og falder ved Ramot i Gilead? Nu råbte den ene ét, den anden noget andet. **20** Men så trådte en ånd frem, stillede sig foran Herren og sagde: Jeg vil lokke ham! Da Herren spurgte ham hvordan, **21** svarede han: Jeg vil gå ud og blive en løgneånd i munden på alle hans profeter. Herren sagde: Du er i stand til at lokke ham, gå ud og gør det! **22** Altså er det en løgneånd, Herren har lagt i munden på dine profeter her, for Herren truer dig med ulykke.«

**23** Men nu trådte Sidkija, Kena’anas søn, frem, slog Mika på kinden og sagde: »På hvilken måde skulle Herrens ånd have forladt mig for at tale gennem dig?« **24** Mika svarede: »Det skal du få at se, den dag du går ind i det inderste rum for at skjule dig!« **25** Men Israels konge sagde: »Grib Mika og bring ham til byens kommandant, Amon, og til kongesønnen Joash **26** og sig: Dette siger kongen: Kast denne mand i fængsel, og sæt ham på vand og brød, til jeg vender uskadt tilbage.« **27** Da sagde Mika: »Hvis du virkelig vender uskadt tilbage, er det ikke Herren, der har talt ved mig.«

– Og han sagde: »Hør, alle folkeslag!« –

**28** Så drog Israels konge og Judas konge Joshafat op mod Ramot i Gilead. **29** Israels konge sagde til Joshafat: »Jeg vil gøre mig ukendelig, før jeg går ud i kampen; behold du dine egne klæder på.« Så gjorde Israels konge sig ukendelig, og de gik i kamp. **30** Arams konge havde imidlertid givet sine vognkommandanter befaling til ikke at angribe hvem som helst, men kun Israels konge. **31** Da nu vognkommandanterne så Joshafat, sagde de: »Det må være Israels konge!« Og de vendte sig mod ham for at gå til angreb på ham. Men da Joshafat råbte om hjælp, hjalp Herren ham; Gud lokkede dem væk fra ham. **32** Da vognkommandanterne forstod, at det ikke var Israels konge, trak de sig tilbage. **33** Men en mand skød sin bue af på lykke og fromme og ramte Israels konge mellem pladerne og brystpanseret. Kongen sagde da til vognstyreren: »Vend om og bring mig ud af slagrækken, for jeg er såret!« **34** Selv om kampen blev voldsommere og voldsommere den dag, holdt Israels konge sig oprejst på sin vogn over for aramæerne indtil aften. Så døde han, ved den tid solen går ned.

### 2 Krøn 19

#### Joshafats regering i Jerusalem

**1** Judas konge Joshafat vendte uskadt tilbage til sit palads i Jerusalem. **2** Da trådte seeren Jehu, Hananis søn, frem for kong Joshafat og sagde til ham: »Skal man hjælpe de ugudelige? Elsker du dem, der hader Herren? Af den grund bliver du ramt af Herrens vrede. **3** Noget godt findes der dog hos dig; for du har udryddet Ashera-pælene i landet og bestræbt dig på at søge Gud.«

**4** Joshafat blev i Jerusalem. Så tog han igen rundt blandt folket, fra Be’ersheba til Efraims bjergland, og førte dem tilbage til Herren, deres fædres Gud. **5** Han indsatte dommere i landet, i hver enkelt af de befæstede byer i Juda, **6** og han sagde til dem: »Pas på, hvad I gør! For det er ikke for mennesker, I fælder dom, men for Herren; han er til stede, når I afsiger dom. **7** Lad jer nu styre af frygt for Herren. Pas på, hvad I gør! For hos Herren vor Gud er der ingen uret; han er ikke partisk og lader sig ikke bestikke.«

**8** Også i Jerusalem indsatte Joshafat nogle af levitterne og præsterne og overhovederne for Israels fædrenehuse til at fælde Herrens dom og afgøre retssager mellem Jerusalems indbyggere. **9** Han gav dem denne befaling: »Dette skal I gøre i frygt for Herren, trofast og helhjertet: **10** Hver gang en retssag forelægges jer af jeres brødre, som bor i deres byer, enten det drejer sig om drab, eller det er spørgsmål om love, befalinger, lovbud og retsregler, skal I advare dem, så de ikke pådrager sig skyld over for Herren, og I og jeres brødre rammes af vrede. Sådan skal I gøre; ellers pådrager I jer skyld. **11** I alle Herrens sager skal ypperstepræsten Amarja være jeres overordnede, i alle kongens sager skal det være Zebadja, Ismaels søn, fyrsten i Judas hus, og levitterne skal være til jeres rådighed som skrivere. Tag frimodigt fat! Herren være med den, der gør det gode!«

### 2 Krøn 20

#### Joshafats sejr over moabitterne og ammonitterne

**1** Siden hen gik moabitterne og ammonitterne fulgt af nogle af me’unitterne i krig mod Joshafat. **2** Der kom nogle og fortalte Joshafat: »En stor hær er på vej mod dig fra egnen på den anden side af havet, fra Edom. De er allerede i Haseson-Tamar.« – Det er det samme som En-Gedi. – **3** Da blev Joshafat bange; han vendte sig til Herren for at søge ham, og han udråbte en faste over hele Juda. **4** Judæerne samledes for at søge hjælp hos Herren; fra alle Judas byer kom de for at søge Herren. **5** Joshafat trådte frem i Judas og Jerusalems forsamling i Herrens tempel foran den ny forgård **6** og sagde: »Herre, vore fædres Gud, du er Gud i himlen, du hersker over alle folkenes kongeriger, i din hånd er kraft og styrke; ingen kan holde stand mod dig. **7** Du, vor Gud, har drevet dette lands indbyggere bort foran dit folk Israel, og du har givet det til din ven Abrahams efterkommere til evig tid. **8** Dér slog de sig ned og byggede dig en helligdom for dit navn; de sagde: **9** Hvis vi bliver ramt af ulykke, sværd, straffedom, pest eller sult, vil vi stille os foran dette hus og for dit ansigt, for dit navn er i dette hus. Vi vil råbe til dig i vores nød, og du vil høre os og frelse os. **10** Se nu ammonitterne og moabitterne og dem fra Se’irs bjerge; du tillod ikke israelitterne at komme ind i deres land, dengang de kom fra Egypten, og de holdt sig fra dem og udryddede dem ikke. **11** Se, hvordan de gengælder os! De kommer for at fordrive os fra din ejendom, som du har givet os i eje. **12** Vor Gud, fæld dom over dem, for vi står afmægtige over for denne store hær, som kommer imod os. Vi ved ikke, hvad vi skal gøre, men vores øjne er rettet mod dig.« **13** Alle judæerne stod for Herrens ansigt, også deres kvinder og børn, store og små.

**14** Midt i forsamlingen kom Herrens ånd over levitten Jahaziel, søn af Zekarja, søn af Benaja, søn af Je’iel, søn af Mattanja, en af Asaf-sønnerne, **15** og han sagde: »Lyt, alle judæere, Jerusalems indbyggere og kong Joshafat! Dette siger Herren til jer: Vær ikke bange, og lad jer ikke skræmme af denne store hær, for det er ikke jeres kamp, men Guds. **16** Drag ned mod dem i morgen! De kommer ad vejen op til ha-Sis, og I vil møde dem ved enden af dalen øst for Jeruels ørken. **17** Men alligevel er det ikke jer, der skal kæmpe; I skal blot stille jer op og blive stående, så vil I se Herren frelse jer, Juda og Jerusalem. Vær ikke bange, og lad jer ikke skræmme! Ryk ud imod dem i morgen, Herren vil være med jer.« **18** Da bøjede Joshafat sig mod jorden, og alle judæerne og Jerusalems indbyggere faldt ned for Herren og tilbad ham. **19** De levitter, der hørte til kehatitterne og koraitterne, rejste sig og lovpriste Herren, Israels Gud, med vældig røst.

**20** Næste morgen drog de ud til Tekoas ørken. Da de drog ud, stod Joshafat frem og sagde: »Hør mig, judæere og Jerusalems indbyggere! Hold fast ved Herren jeres Gud, så vil han holde fast ved jer; hold fast ved hans profeter, så vil I have lykken med jer.« **21** Derpå rådførte han sig med folket, og så opstillede han sangere, der skulle lovprise Herren i hans hellige majestæt, mens de gik ud i spidsen for krigerne syngende: »Tak Herren, hans trofasthed varer til evig tid!«

**22** I det øjeblik de satte i med jubelråb og lovsang, lod Herren et baghold angribe ammonitterne, moabitterne og dem fra Se’irs bjerge, som rykkede frem mod judæerne, og de blev slået. **23** Så vendte ammonitterne og moabitterne sig mod dem, der boede i Se’irs bjerge, lagde band på dem og udryddede dem. Så snart de havde gjort det af med dem, der boede i Se’ir, gav de sig til at udrydde hinanden. **24** Da judæerne kom til det sted, hvorfra man kunne holde udkig over ørkenen, og vendte blikket mod hæren, så de ligene ligge på jorden; der var ingen overlevende. **25** Da gik Joshafat og hans folk hen for at røve og plyndre, og de fandt en mængde kvæg, gods, klæder og kostbare ting. De tilranede sig så meget, at de ikke kunne bære det; i tre dage røvede og plyndrede de, så meget var der.

**26** Den fjerde dag samledes de i Beraka-dalen. Dér priste de Herren; derfor kaldte de stedet Beraka-dalen, og det hedder det den dag i dag. **27** Med Joshafat i spidsen vendte alle judæerne og Jerusalems indbyggere tilbage til Jerusalem under festglæde, for Herren havde bragt dem glæde over deres fjender. **28** Med harper og citere og trompeter kom de til Jerusalem, til Herrens tempel. **29** Og Guds rædsel kom over alle riger og lande, da de hørte, at Herren havde ført krig mod Israels fjender. **30** Så havde Joshafats rige ro, og hans Gud skaffede ham fred til alle sider.

#### Enkeltheder fra Joshafats regering

**31** Joshafat var konge over Juda; han var femogtredive år, da han blev konge, og han regerede femogtyve år i Jerusalem. Hans mor hed Azuba og var datter af Shilki. **32** Han fulgte i sin far Asas spor og veg ikke fra dem, men gjorde, hvad der var ret i Herrens øjne. **33** Men offerhøjene forsvandt ikke. Folket holdt stadig ikke af hjertet fast ved deres fædres Gud.

**34** Hvad der ellers er at fortælle om Joshafat, står fra først til sidst i Hananis søn Jehus Krønike, som er optaget i Israels Kongers Bog.

**35** Siden hen sluttede Judas konge Joshafat forbund med Israels konge Akazja; det var ham, der handlede ugudeligt. **36** Han blev enig med ham om at bygge skibe, der skulle sejle på Tarshish, og de byggede skibe i Esjongeber. **37** Men Eliezer, søn af Dodavahu fra Maresha, profeterede mod Joshafat: »Fordi du har sluttet forbund med Akazja, vil Herren splitte dit værk.« Og skibene forliste og kom aldrig til Tarshish.

### 2 Krøn 21

#### Joshafats død

**1** Joshafat lagde sig til hvile hos sine fædre og blev begravet hos sine fædre i Davidsbyen. Hans søn Joram blev konge efter ham.

**2** Han havde nogle brødre; det var Joshafats sønner Azarja, Jehiel, Zekarja, Azarjahu, Mikael og Shefatja. Alle disse var Israels konge Joshafats sønner. **3** Deres far havde givet dem store gaver i form af sølv, guld og kostbare ting, og desuden fæstningsbyer i Juda. Men kongedømmet havde han givet Joram, for han var den førstefødte. **4** Men da Joram havde overtaget sin fars kongedømme og havde fået styrket sin magt, dræbte han alle sine brødre tillige med nogle af Israels stormænd.

#### Joram

**5** Joram var toogtredive år, da han blev konge, og han regerede otte år i Jerusalem. **6** Han fulgte i Israels kongers spor, sådan som Akabs hus havde gjort, for han var gift med en datter af Akab, og han gjorde, hvad der var ondt i Herrens øjne. **7** Men på grund af den pagt, Herren havde sluttet med David, ville han ikke ødelægge Davids hus; han havde jo lovet ham, at han og hans efterkommere altid skulle have en lampe.

**8** I Jorams dage rev Edom sig løs af Judas magt, og de valgte sig en konge. **9** Da Joram derefter drog derover med sine hærførere og alle sine vogne, og da han om natten gik til angreb på Edom, der havde omringet ham, slog Edom både ham og hans vognkommandanter. **10** Sådan rev Edom sig løs af Judas magt, og sådan er det den dag i dag. På samme tid rev også Libna sig løs af Jorams magt, for han svigtede Herren, sine fædres Gud. **11** Han byggede også offerhøje i Judas bjerge og fik Jerusalems indbyggere til at hore og bragte judæerne på afveje.

**12** Da kom der et brev til ham fra profeten Elias; der stod: »Dette siger Herren, din fader Davids Gud: Du fulgte ikke i din far Joshafats og Judas konge Asas spor, **13** men fulgte i Israels kongers spor og fik judæerne og Jerusalems indbyggere til at hore ligesom Akabs hus, og du dræbte endda dine brødre, din fars hus, som var bedre end du; **14** derfor vil Herren ramme dit folk, dine sønner, dine hustruer og alt, hvad du ejer, med en stor plage. **15** Selv vil du blive ramt af svære lidelser; du vil komme til at lide af en sygdom i dine indvolde, og i løbet af nogen tid vil sygdommen føre til, at dine indvolde falder ud.«

**16** Så vakte Herren ånden i filistrene og de arabere, der boede som nabo til nubierne, så de rejste sig mod Joram. **17** De drog op mod Juda og trængte ind i landet og tog alle de rigdomme med sig, der fandtes i kongens palads, og de tog også hans sønner og hans hustruer til fange; han havde ingen af sine sønner tilbage undtagen Joakaz, den yngste af hans sønner. **18** Efter alt dette ramte Herren ham med en uhelbredelig sygdom i hans indvolde. **19** Nogen tid efter, da der var gået to år, førte sygdommen til, at hans indvolde faldt ud, og han døde under svære lidelser. Hans folk tændte ikke bål til ære for ham, sådan som de havde gjort for hans fædre.

**20** Han var toogtredive år, da han blev konge, og han regerede otte år i Jerusalem. Han gik bort, uden at nogen savnede ham. Man begravede ham i Davidsbyen, men ikke i kongegravene.

### 2 Krøn 22

#### Akazja

**1** Jerusalems indbyggere gjorde hans yngste søn Akazja til konge efter ham, for alle de ældre sønner var blevet dræbt af en strejfskare, der var trængt ind i lejren sammen med araberne. Sådan blev Akazja, Jorams søn, Judas konge. **2** Akazja var toogfyrre år, da han blev konge, og han regerede ét år i Jerusalem. Hans mor hed Atalja og var datter af Omri. **3** Også han fulgte i Akabs hus’ spor, for hans mor var hans rådgiver, og hun ledte ham til at handle ugudeligt. **4** Han gjorde, hvad der var ondt i Herrens øjne ligesom Akabs hus; for de blev hans rådgivere efter hans fars død, til fordærv for ham selv. **5** Det var også efter deres råd, at han fulgte Israels konge Joram, Akabs søn, i krig mod aramæerkongen Hazael ved Ramot i Gilead, men aramæerne sårede Joram. **6** Så vendte han tilbage til Jizre’el for dér at komme sig af de sår, de havde tilføjet ham ved Rama, da han kæmpede mod aramæerkongen Hazael. Og Judas konge Akazja, Jorams søn, drog ned for at se til Akabs søn Joram i Jizre’el, fordi han var syg. **7** Men Gud ville, at Akazjas besøg hos Joram skulle blive hans undergang; for da han var kommet derhen, gik han sammen med Joram ud til Jehu, Nimshis søn, som Herren havde salvet, for at han skulle udrydde Akabs hus. **8** Og da Jehu havde fuldbyrdet dommen over Akabs hus, opsøgte han Judas stormænd og Akazjas brorsønner, der var i Akazjas tjeneste, og dræbte dem. **9** Så ledte han efter Akazja, og han blev fanget i Samaria, hvor han havde skjult sig; de førte ham til Jehu, som dræbte ham. Han blev begravet, for de sagde: »Han var dog søn af Joshafat, som søgte Herren af hele sit hjerte.« Men ingen i Akazjas hus formåede at tage kongemagten.

#### Atalja

**10** Da Akazjas mor Atalja så, at hendes søn var død, gav hun sig til at udrydde hele kongeslægten i Juda. **11** Men kongens datter Joshabat fik Akazjas søn Joash smuglet bort fra de kongesønner, som skulle dræbes, og hun anbragte ham og hans amme i sengekammeret. Joshabat, kong Jorams datter og præsten Jojadas kone, som altså var søster til Akazja, skjulte ham for Atalja, så hun ikke kunne dræbe ham. **12** I seks år var han skjult hos dem i Guds hus, mens Atalja regerede i landet.

### 2 Krøn 23

**1** I det syvende år fik Jojada mod til at indgå en pagt med hundredførerne Azarja, Jerohams søn, Ismael, Johanans søn, Azarja, Obeds søn, Ma’aseja, Adajas søn, og Elishafat, Zikris søn. **2** De tog rundt i Juda og samlede levitterne fra alle Judas byer og overhovederne for Israels fædrenehuse. Da de kom til Jerusalem, **3** sluttede hele forsamlingen pagt med kongen i Guds hus. Jojada sagde til dem: »Her er kongesønnen! Han skal være konge efter det løfte, Herren gav om Davids efterkommere. **4** Sådan skal I gøre: Den tredjedel af jer, de præster og levitter, der kommer på sabbatten, skal være portvagter; **5** den anden tredjedel skal være i kongens palads og den sidste tredjedel ved Jesod-porten, mens hele folkemængden skal være i forgårdene til Herrens tempel. **6** Ingen må komme ind i Herrens tempel, undtagen præsterne og de levitter, der gør tjeneste. De må komme derind, for de er hellige; hele folkemængden skal holde Herrens bud! **7** Levitterne skal stille sig i ring om kongen, hver med våben i hånd; den, der går ind i templet, skal lide døden. I skal være om kongen, hvor han står og går.«

**8** Levitterne og alle judæerne gjorde, ganske som præsten Jojada befalede. De tog hver deres mænd, både dem, der afløste, og dem, der blev afløst på sabbatten, for præsten Jojada gav ikke skifterne fri for tjeneste. **9** Præsten Jojada gav hundredførerne spyddene, skjoldene og rundskjoldene, som havde tilhørt kong David, og som var i Guds hus. **10** Da han havde opstillet alle folkene med spyd i hånd, fra templets sydside til dets nordside, foran alteret og templet, rundt om kongen, **11** førte de kongesønnen ud, satte diademet på ham og gav ham loven. Så udråbte de ham til konge, og Jojada og hans sønner salvede ham, og de råbte: »Kongen leve!« **12** Da Atalja hørte råbet fra folkemængden, der kom løbende og hyldede kongen, gik hun ind til folkemængden i Herrens tempel, **13** og der så hun kongen stå ved sin søjle ved indgangen, mens sang og trompetfanfarer bølgede om ham, og alle storbønderne jublede og blæste i trompeter, og sangerne med deres instrumenter førte an i lovsangen. Så flængede Atalja sine klæder og råbte: »Forræderi, forræderi!« **14** Men præsten Jojada gav befaling til hærens beskikkede hundredførere og sagde til dem: »Før hende ud mellem rækkerne! Den, der vil følge hende, skal dræbes med sværdet.« For præsten havde sagt: »I må ikke dræbe hende i Herrens tempel.« **15** Så greb de hende, og da hun ad Hesteporten var kommet til kongens palads, dræbte de hende der.

**16** Jojada sluttede nu pagt mellem sig selv og hele folket og kongen om, at de skulle være Herrens folk. **17** Derpå gik hele folket til Ba’als tempel og rev det og dets altre ned og knuste dets billeder, og de dræbte Ba’als præst Mattan foran altrene. **18** Jojada lagde tilsynet med Herrens tempel i hænderne på præsterne og levitterne, som David havde inddelt i skifter til at gøre tjeneste i Herrens tempel, for at de skulle bringe brændofrene til Herren som foreskrevet i Moses’ lov, under festglæde og sang efter Davids anvisning. **19** Han opstillede portvagterne ved portene til Herrens tempel, så ingen, der på nogen måde var uren, skulle gå derind. **20** Så tog han hundredførerne, de fornemme, folkets ledere og alle storbønderne, og de førte kongen ned fra Herrens tempel og kom gennem Øvreporten til kongens palads, hvor de lod kongen sætte sig på kongetronen; **21** alle storbønderne glædede sig, og byen forholdt sig i ro. Men Atalja dræbte man med sværd.

### 2 Krøn 24

#### Joash

**1** Joash var syv år, da han blev konge, og han regerede fyrre år i Jerusalem. Hans mor hed Sibja og var fra Be’ersheba. **2** Så længe præsten Jojada levede, gjorde Joash, hvad der var ret i Herrens øjne. **3** Jojada tog to hustruer til ham, og han fik sønner og døtre.

**4** Senere hen besluttede Joash at sætte Herrens tempel i stand. **5** Han samlede præsterne og levitterne og sagde til dem: »Drag ud i Judas byer, og saml penge ind i hele Israel til at udbedre jeres Guds hus år efter år. Og I må skynde jer at gøre det.« Men levitterne skyndte sig ikke. **6** Så kaldte kongen ypperstepræsten Jojada til sig og sagde til ham: »Hvorfor har du ikke sørget for, at levitterne opkræver den afgift i Juda og Jerusalem, som Herrens tjener Moses og forsamlingen har pålagt israelitterne til Åbenbaringsteltet? **7** For den ugudelige Atalja og hendes sønner brød ind i Guds hus, og de har endda brugt alle helliggaverne i Herrens tempel til Ba’alerne.« **8** Så befalede kongen, at de skulle lave en kiste og sætte den uden for porten til Herrens tempel. **9** Det blev kundgjort i Juda og Jerusalem, at man skulle bringe den afgift til Herren, som Guds tjener Moses havde pålagt Israel i ørkenen. **10** Og alle stormændene og hele folket bragte med glæde afgiften og lagde den i kisten, til den var fuld. **11** Levitterne bragte kisten til kongens tilsynsmænd, når de så, at der var mange penge; så kom kongens skriver og ypperstepræstens tilsynsmand og tømte kisten. Derpå tog de den og satte den på plads igen. Sådan gjorde de dag efter dag, og de samlede mange penge sammen. **12** Kongen og Jojada gav pengene til dem, der forestod arbejdet i Herrens tempel, og de lejede stenhuggere og tømrere til at sætte Herrens tempel i stand og endvidere jernsmede og kobbersmede til at udbedre det. **13** De, der forestod arbejdet, satte det i gang, og under deres hænder skred udbedringen frem; de genopbyggede Guds hus efter de fastsatte mål og satte det i stand. **14** Da de var færdige, bragte de resten af pengene til kongen og Jojada, som brugte dem til redskaber til Herrens tempel, redskaber til tjenesten og ofringerne, og skåle og kar af guld og sølv. Og de bragte til stadighed brændofre i Herrens tempel, så længe Jojada levede.

**15** Jojada blev gammel og mæt af dage og døde; han var hundrede og tredive år, da han døde. **16** Man begravede ham i Davidsbyen sammen med kongerne, for han havde gjort meget godt i Israel, for Gud og hans hus.

**17** Efter Jojadas død kom Judas stormænd til kongen og kastede sig ned for ham. Kongen hørte på dem, **18** og de forlod Herrens, deres fædres Guds, hus og gav sig til at dyrke Ashera-pælene og gudebillederne. Da blev Juda og Jerusalem ramt af vrede, fordi de havde gjort sig skyldige i dette. **19** Herren sendte profeter til dem for at få dem til at vende om til Herren; profeterne formanede dem, men de ville ikke høre.

**20** Så iklædte Guds ånd sig Zakarias, præsten Jojadas søn, og han trådte frem foran folket og sagde til dem: »Dette siger Gud: Hvorfor overtræder I Herrens befalinger, så I ikke har lykken med jer? Fordi I har svigtet Herren, har han også svigtet jer.« **21** Men de dannede en sammensværgelse mod ham, og på kongens befaling stenede de ham i forgården til Herrens tempel. **22** Kong Joash huskede ikke på den troskab, faderen Jojada havde vist ham, men dræbte hans søn; idet Zakarias døde, råbte han: »Måtte Herren se det og kræve dig til regnskab!«

**23** Ved årsskiftet drog Arams hær op mod kong Joash; de rykkede ind i Juda og Jerusalem og udryddede alle stormændene i folket, og alt byttet, som de tog fra dem, sendte de til kongen i Damaskus. **24** For selv om Arams hær kun kom med få mænd, gav Herren en meget stor hær i deres hånd, fordi judæerne havde svigtet Herren, deres fædres Gud. Sådan bragte de straf over Joash. **25** Da aramæerne drog bort fra ham og efterlod ham i svære lidelser, dannede hans folk en sammensværgelse mod ham for drabet på præsten Jojadas søn, og de slog ham ihjel i hans seng. Man begravede ham i Davidsbyen, men ikke i kongegravene.

**26** De, som dannede sammensværgelse mod ham, var: Zabad, den ammonitiske kvinde Shim’ats søn, og Jozabad, den moabitiske kvinde Shimrits søn.

**27** I Udlægningen til Kongernes Bog står der om hans sønner, om de mange profetudsagn mod ham og om den grundige istandsættelse af Guds hus. Hans søn Amasja blev konge efter ham.

### 2 Krøn 25

#### Amasja

**1** Amasja var femogtyve år, da han blev konge, og han regerede niogtyve år i Jerusalem. Hans mor hed Joaddan og var fra Jerusalem. **2** Han gjorde, hvad der var ret i Herrens øjne, men ikke helhjertet. **3** Da han havde sikret sin kongemagt, slog han dem af sine folk ihjel, der havde dræbt hans far kongen. **4** Men deres børn dræbte han ikke, for der står i loven, i Moses’ bog, at Herren befaler: »Fædre skal ikke dø for deres sønners synd, og sønner skal ikke dø for deres fædres synd. Kun for sin egen synd skal man dø.«

**5** Amasja samlede judæerne og opstillede dem fædrenehus for fædrenehus under tusindførere og hundredførere, hele Juda og Benjamin, og han mønstrede dem fra tyve år og opefter og fandt, at der var tre hundrede tusind udvalgte, våbenføre mænd, udrustet med lanser og langskjolde. **6** Desuden hvervede han i Israel hundrede tusind erfarne krigere for hundrede talenter sølv. **7** Men en gudsmand kom til ham og sagde: »Israels hær må ikke gå med dig, konge, for Herren er ikke med Israel, ikke med nogen af efraimitterne. **8** Du skal selv rykke ud og modigt kaste dig ud i kampen. Ellers vil Gud bringe dig til fald for fjenden, for Gud har magt til at hjælpe og til at bringe til fald.« **9** Amasja sagde til gudsmanden: »Hvad så med de hundrede talenter, som jeg gav for krigerskaren fra Israel?« Gudsmanden svarede: »Herren kan give dig mere end det!« **10** Så skilte Amasja den krigerskare ud, som var kommet til ham fra Efraim, så de kunne gå hjem. Men de blev meget vrede på judæerne og vendte hjem i glødende harme.

**11** Amasja tog nu mod til sig og førte sine folk til Saltdalen og dræbte ti tusind se’iritter. **12** Judæerne tog ti tusind overlevende til fange og førte dem op på toppen af klippen og styrtede dem ned derfra, så de alle knustes. **13** Men de krigere, som Amasja havde sendt hjem, så de ikke kom med ham i krigen, gjorde indfald i Judas byer fra Samaria til Bet-Horon og dræbte tre tusind af indbyggerne, og de røvede et stort bytte.

**14** Da Amasja kom hjem fra sejren over edomitterne, førte han se’iritternes guder med sig og opstillede dem som sine egne guder og tilbad dem og tændte offerild for dem. **15** Da flammede Herrens vrede op mod Amasja, og han sendte en profet til ham, der sagde: »Hvorfor søger du dette folks guder, som ikke kunne redde deres folk fra dig?« **16** Men da han talte sådan til ham, sagde kongen: »Har man gjort dig til kongens rådgiver? Ti stille! Ellers bliver du slået ihjel.« Så holdt profeten inde, men han sagde: »Jeg forstår, at Gud har besluttet at tilintetgøre dig, fordi du har gjort dette og ikke hørt på mit råd.« **17** Derefter holdt Judas konge Amasja råd og sendte så bud til Israels konge Joash, Joakaz’ søn, Jehus sønnesøn: »Kom, lad os prøve kræfter med hinanden!« **18** Men Israels konge Joash sendte bud til Judas konge Amasja: »Tidslen på Libanon sendte bud til cedertræet på Libanon og sagde: Lad min søn få din datter til hustru! Men da de vilde dyr på Libanon løb forbi, trådte de tidslen ned. **19** Du tænker på, at du har slået Edom; du er blevet overmodig og vil vinde ære. Bliv hjemme! Hvorfor vil du styrte dig i ulykke, så både du og Juda falder?« **20** Men Amasja hørte ikke, for det var bestemt af Gud, som ville overgive dem i fjendens magt, fordi de søgte Edoms guder. **21** Så drog Israels konge Joash ud, og han og Judas konge Amasja indlod sig i kamp med hinanden ved Bet-Shemesh i Juda. **22** Juda blev slået af Israel, og de flygtede hver til sit. **23** Men Israels konge Joash tog Judas konge Amasja, Joashs søn, Joakaz’ sønnesøn, til fange ved Bet-Shemesh og førte ham med til Jerusalem. Der rev han fire hundrede alen af Jerusalems bymur ned, fra Efraimporten til Hjørneporten. **24** Han tog alt guldet og sølvet og alle de genstande, der fandtes i Guds hus hos Obed-Edom og i skatkamrene i kongens palads. Så tog han gidsler og vendte tilbage til Samaria.

**25** Judas konge Amasja, Joashs søn, levede femten år, efter at Israels konge Joash, Joakaz’ søn, var død. **26** Hvad der ellers er at fortælle om Amasja, står fra først til sidst i Judas og Israels Kongers Bog.

**27** Da Amasja begyndte at vige fra Herren, blev der dannet en sammensværgelse mod ham i Jerusalem, og han flygtede til Lakish. Men der blev sendt folk efter ham til Lakish, og de dræbte ham dér. **28** Han blev bragt tilbage på hesteryg og blev begravet hos sine fædre i Davidsbyen.

### 2 Krøn 26

#### Uzzija

**1** Derpå tog hele Judas folk Uzzija, der var seksten år, og gjorde ham til konge efter hans far Amasja. **2** Det var ham, der genopbyggede Elat og lagde den ind under Juda igen, efter at kong Amasja havde lagt sig til hvile hos sine fædre. **3** Uzzija var seksten år, da han blev konge, og han regerede tooghalvtreds år i Jerusalem. Hans mor hed Jekolja og var fra Jerusalem. **4** Han gjorde, hvad der var ret i Herrens øjne, ganske som hans far Amasja. **5** Så længe Zekarja levede, som havde lært ham gudsfrygt, søgte han Gud, og så længe han søgte Herren, lod Gud ham have lykken med sig.

**6** Han gik i krig mod filistrene, han rev bymurene i Gat, Jabne og Ashdod ned, og han byggede byer ved Ashdod og andre steder hos filistrene. **7** Gud hjalp ham mod filistrene og mod de arabere, som boede i Gur-Ba’al, og mod me’unitterne. **8** Ammonitterne sendte gaver til Uzzija, og hans ry nåede helt til Egypten, for han fik mere og mere magt. **9** Uzzija byggede tårne i Jerusalem ved Hjørneporten, Dalporten og Hjørnet og befæstede dem. **10** Han byggede tårne i ørkenen og udhuggede mange cisterner, for han ejede store hjorde, både i Lavlandet og på Højsletten, og havde desuden bønder og vindyrkere på bjergene og i frugthaverne, for han elskede landbrug.

**11** Uzzija havde en kampdygtig hær under ledelse af Hananja, en af kongens stormænd; den gjorde krigstjeneste afdeling for afdeling i det tal, de var blevet mønstret i af udskrivningschefen Je’uel og skriveren Ma’aseja. **12** Tallet på de erfarne krigere, der var overhoveder for fædrenehusene, var 2600. **13** Under deres ledelse stod en hær på 307.500 krigere, der med kraft og styrke kunne hjælpe kongen mod fjenden. **14** Uzzija udrustede hele hæren med skjolde, lanser, hjelme, brynjer, buer og slyngesten. **15** I Jerusalem byggede han sindrigt udtænkte krigsmaskiner, der skulle stå på tårnene og på murhjørnerne, til at skyde med pile og store sten. Hans ry nåede viden om, for på underfuld måde blev han hjulpet, så han fik stor magt.

#### Uzzijas sammenstød med præsten Azarja

**16** Men da han havde fået magt, blev han så hovmodig, at det førte til fordærv. Han blev troløs mod Herren sin Gud og gik ind i Herrens tempel for at bringe røgelsesofre på røgelsesofferalteret. **17** Præsten Azarja gik ind efter ham ledsaget af firs af Herrens præster, modige mænd. **18** De trådte frem for kong Uzzija og sagde til ham: »Det er ikke din sag, Uzzija, at bringe røgelsesofre til Herren; det tilkommer præsterne, Arons sønner, som er helliget til at bringe røgelsesofre. Gå ud af helligdommen, for du har været troløs, og det tjener dig ikke til ære hos Gud Herren!« **19** Uzzija blev rasende; han stod med røgelsesbrænderen i hånden og skulle til at bringe røgelsesofre. Men da han rasede mod præsterne, brød spedalskhed ud på hans pande, mens han stod der over for præsterne foran røgelsesofferalteret i Herrens tempel. **20** Da ypperstepræsten Azarja og alle præsterne vendte sig mod ham, opdagede de, at han var angrebet af spedalskhed i panden, og de førte ham straks ud derfra; han skyndte sig også selv at komme ud, fordi Herren havde ramt ham. **21** Kong Uzzija var spedalsk indtil sin dødsdag. Han levede tilbagetrukket i sit hus som spedalsk, men han var udelukket fra Herrens tempel. Hans søn Jotam herskede som hofchef over folket.

**22** Hvad der ellers er at fortælle om Uzzija, nedskrev profeten Esajas, Amos’ søn, fra først til sidst. **23** Uzzija lagde sig til hvile hos sine fædre. Man begravede ham på marken ved siden af kongegravene, for man sagde: »Han var spedalsk.« Hans søn Jotam blev konge efter ham.

### 2 Krøn 27

#### Jotam

**1** Jotam var femogtyve år, da han blev konge, og han regerede seksten år i Jerusalem. Hans mor hed Jerusha og var datter af Sadok. **2** Han gjorde, hvad der var ret i Herrens øjne, ganske som sin far Uzzija; blot gik han ikke ind i Herrens tempel. Men folket fortsatte med at handle fordærveligt.

**3** Han byggede den øvre port i Herrens tempel, og han byggede meget på Ofels mur. **4** Han byggede byer i Judas bjergland, og i skovene byggede han borge og tårne. **5** Han førte krig mod ammonitternes konge og fik magten over dem. Ammonitterne måtte det år betale ham hundrede talenter sølv, ti tusind kor hvede og ti tusind kor byg. Så meget betalte ammonitterne ham også det andet og det tredje år. **6** Sådan fik Jotam styrket sin magt, fordi han stadig vandrede for Herren sin Guds ansigt.

**7** Hvad der ellers er at fortælle om Jotam, alle hans krige og hans færd, står i Israels og Judas Kongers Bog. **8** Han var femogtyve år, da han blev konge, og han regerede seksten år i Jerusalem. **9** Jotam lagde sig til hvile hos sine fædre, og man begravede ham i Davidsbyen, og hans søn Akaz blev konge efter ham.

### 2 Krøn 28

#### Akaz

**1** Akaz var tyve år, da han blev konge, og han regerede seksten år i Jerusalem. Han gjorde ikke, hvad der var ret i Herrens øjne, sådan som hans fader David gjorde. **2** Han fulgte i Israels kongers spor. Han lavede endog støbte gudebilleder for Ba’alerne, **3** og han tændte offerild i Hinnoms søns dal og brændte sine sønner efter de afskyelige skikke hos de folkeslag, som Herren havde drevet bort foran israelitterne. **4** Han bragte slagtofre og tændte offerild på højene og bakkerne og under alle grønne træer. **5** Derfor gav Herren hans Gud ham i aramæerkongens hånd; aramæerne slog ham og tog mange af hans folk til fange og førte dem til Damaskus. Han selv blev også givet i Israels konges hånd, og han led et stort nederlag. **6** Peka, Remaljas søn, dræbte på én dag hundrede og tyve tusind mand i Juda, alle sammen dygtige krigere, for de havde svigtet Herren, deres fædres Gud. **7** Zikri, en helt fra Efraim, dræbte kongens søn Ma’aseja, paladsøversten Azrikam og Elkana, nummer to efter kongen. **8** Israelitterne bortførte to hundrede tusind af deres landsmænds hustruer og sønner og døtre, og de røvede og plyndrede hos dem og bragte byttet til Samaria.

**9** Dér var der en af Herrens profeter, som hed Oded. Han gik hæren i møde, da den kom til Samaria, og han sagde til dem: »Fordi Herren, jeres fædres Gud, var vred på judæerne, gav han dem i jeres hånd; men I har dræbt løs blandt dem i et raseri, der når til himlen. **10** Og nu har I i sinde at tvinge judæerne og jerusalemitterne, mænd og kvinder, i trældom under jer. Har I da ikke nok skyld over for Herren jeres Gud? **11** Hør mig nu! Før de fanger, som I har taget fra jeres landsmænd, tilbage, for Herrens glødende vrede er over jer.« **12** Nogle af efraimitternes overhoveder, Azarja, Johanans søn, Berekja, Meshillemots søn, Hizkija, Shallums søn, og Amasa, Hadlajs søn, trådte nu frem for dem, der var kommet hjem fra krigen, **13** og sagde til dem: »I skal ikke føre fangerne herhen! I har åbenbart i sinde at bringe skyld mod Herren over os og på den måde øge vores synder og vores skyld! For den skyld, vi har, er stor, og der er en glødende vrede over Israel.« **14** Så gav krigerne slip på fangerne og byttet for øjnene af stormændene og hele forsamlingen. **15** Nogle mænd, der var udpeget, tog sig så af fangerne; alle dem, der var nøgne, gav de tøj fra byttet; de gav dem tøj og sandaler, mad og drikke, og de salvede dem. Alle dem, der ikke kunne gå, førte de af sted på æsler, og så bragte de dem til Jeriko, Palmebyen, i nærheden af deres brødre. Derpå vendte de tilbage til Samaria.

**16** På den tid sendte kong Akaz bud til assyrerkongen om hjælp. **17** For også edomitterne var kommet og havde slået judæerne og taget fanger. **18** Og filistrene havde gjort indfald i byerne i Lavlandet og i Judas Sydland. De indtog Bet-Shemesh, Ajjalon, Gederot, Soko med tilhørende småbyer, Timna med tilhørende småbyer og Gimzo med tilhørende småbyer, og de bosatte sig dér. **19** For Herren ville ydmyge Juda på grund af Israels konge Akaz, fordi han havde givet tøjlesløsheden frit løb i Juda og været troløs mod Herren. **20** Men assyrerkongen Tiglat-Pileser gik imod ham og sendte trængsler over ham i stedet for at hjælpe ham. **21** Selv om Akaz udplyndrede Herrens tempel og kongens palads og stormændene og gav assyrerkongen det, hjalp det ham ikke.

**22** Selv i en tid, hvor han var så trængt, blev kong Akaz ved med at være troløs mod Herren. **23** Han bragte slagtofre til Damaskus’ guder, som havde besejret ham, og han sagde: »Siden aramæerkongernes guder har hjulpet dem, vil jeg ofre til dem, så de kan hjælpe mig.« Men det bragte ham og hele Israel til fald. **24** Akaz samlede karrene i Guds hus og huggede guldet af dem. Så lukkede han dørene til Herrens tempel og lavede altre på hvert hjørne i Jerusalem. **25** I hver eneste by i Juda lavede han offerhøje og tændte offerild for andre guder. På den måde krænkede han Herren, sine fædres Gud.

**26** Hvad der ellers er at fortælle om ham, al hans færd, står fra først til sidst i Judas og Israels Kongers Bog. **27** Akaz lagde sig til hvile hos sine fædre, og man begravede ham i Jerusalem, inde i byen, for man ville ikke føre ham til Israels kongegrave. Hans søn Hizkija blev konge efter ham.

### 2 Krøn 29

#### Hizkija

**1** Hizkija blev konge, da han var femogtyve år, og han regerede niogtyve år i Jerusalem. Hans mor hed Abija og var datter af Zekarja. **2** Han gjorde, hvad der var ret i Herrens øjne, ganske som sin fader David.

**3** I sit første regeringsår i den første måned åbnede han dørene til Herrens tempel og udbedrede dem. **4** Så lod han præsterne og levitterne komme og samlede dem på pladsen mod øst. **5** Han sagde til dem: »Hør mig, levitter! Nu skal I hellige både jer selv og Herren jeres fædres Guds hus og få urenheden ud af helligdommen. **6** For vores fædre var troløse og gjorde, hvad der var ondt i Herren vor Guds øjne, og svigtede ham; de vendte ansigtet bort fra Herrens bolig og vendte den ryggen. **7** De lukkede endda dørene til forhallen og slukkede lamperne; de bragte hverken røgelsesofre eller brændofre til Israels Gud i helligdommen. **8** Derfor blev Juda og Jerusalem ramt af Herrens vrede, og han gjorde dem til rædsel og til gru, til noget man pifter hånligt ad, som I kan se med egne øjne. **9** Af den grund er vores fædre faldet for sværdet, og vores sønner og døtre og hustruer er i fangenskab. **10** Men nu har jeg i sinde at slutte pagt med Herren, Israels Gud, så hans glødende vrede må vende sig fra os. **11** Mine sønner, slå jer nu ikke til ro! For jer har Herren udvalgt til at forrette tjeneste for sit ansigt og til at være i hans tjeneste og bringe røgelsesofre.«

**12** Så trådte disse levitter frem: Mahat, Amasajs søn, og Joel, Azarjas søn, af kehatitterne; af meraritterne Kish, Abdis søn, og Azarja, Jehallel’els søn; af gershonitterne Joa, Zimmas søn, og Eden, Joas søn; **13** af Elisafan-sønnerne Shimri og Je’uel; af Asaf-sønnerne Zekarja og Mattanja; **14** af Heman-sønnerne Jehuel og Shim’i og af Jedutun-sønnerne Shemaja og Uzziel. **15** De samlede deres brødre og helligede sig, og derpå kom de for at rense Herrens tempel, sådan som kongen havde befalet efter Herrens ord. **16** Præsterne gik indenfor i Herrens tempel for at rense det, og alt, hvad de fandt af urent i Herrens tempel, bragte de ud i forgården til Herrens tempel. Der tog levitterne imod det og bragte det udenfor i Kedrondalen. **17** Den første dag i den første måned begyndte de helligelsen, og på den ottende dag i måneden var de nået til Herrens forhal; så helligede de Herrens tempel i otte dage, og på den sekstende dag i den første måned var de færdige. **18** Derpå gik de ind til kong Hizkija og sagde: »Vi har renset hele Herrens tempel, brændofferalteret med alle dets redskaber og skuebrødsbordet med alle dets genstande. **19** Og alle de kar, som kong Akaz i sin troløshed vanhelligede, mens han var konge, har vi sat i stand og helliget. De står nu foran Herrens alter.«

**20** Næste morgen samlede kong Hizkija byens stormænd og gik op til Herrens tempel. **21** De kom med syv tyre, syv væddere, syv lam og syv gedebukke til syndoffer for kongeriget, for helligdommen og for Juda. Kongen gav Arons sønner, præsterne, besked om at ofre dem på Herrens alter. **22** De slagtede okserne, og præsterne tog imod blodet og stænkede det på alteret. Så slagtede de vædderne og stænkede blodet på alteret, og endelig slagtede de lammene og stænkede blodet på alteret. **23** Derpå førte de syndofferbukkene hen for kongen og forsamlingen, som lagde deres hænder på dem. **24** Præsterne slagtede dem, og de bragte blodet som syndoffer på alteret for at skaffe hele Israel soning, for kongen havde sagt, at brændofferet og syndofferet skulle gælde hele Israel.

**25** Han lod levitterne stille sig op i Herrens tempel med cymbler, harper og citere, sådan som David og kongens seer Gad og profeten Natan havde befalet; for Herren havde selv givet denne befaling gennem sine profeter. **26** Og levitterne stod med Davids instrumenter og præsterne med trompeterne. **27** Så gav Hizkija besked om at bringe brændofferet på alteret, og samtidig med at ofringen begyndte, lød Herrens sang og trompeterne, ledsaget af Israels konge Davids instrumenter. **28** Hele forsamlingen kastede sig ned, mens sangen lød og trompeterne gjaldede; alt dette varede, indtil ofringen var færdig. **29** Da de var færdige med at ofre, kastede de sig på knæ, både kongen og alle de, der var til stede sammen med ham. **30** Så gav kong Hizkija og stormændene levitterne besked om at lovprise Herren med Davids og seeren Asafs ord, og de lovpriste ham under festglæde og bøjede sig dybt.

**31** Hizkija tog til orde og sagde: »I er i dag kommet med gaver til Herren. Bring nu slagtofre og takofre hen til Herrens tempel!« Så kom forsamlingen med slagtofre og takofre, og de bragte alle frivilligt brændofre. **32** Antallet af de brændofferdyr, som forsamlingen kom med, var halvfjerds okser, hundrede væddere og to hundrede lam; alle disse dyr var til brændofre til Herren. **33** Helliggaverne var seks hundrede okser og tre tusind stykker småkvæg. **34** Men der var for få præster til, at de kunne flå alle brændofferdyrene; derfor måtte deres brødre levitterne hjælpe dem, indtil arbejdet var færdigt og præsterne havde helliget sig; for levitterne var mere villige til at hellige sig end præsterne. **35** Der var også mange brændofre, foruden måltidsofrenes fedtstykker og foruden drikofrene, der hørte til brændofrene. På den måde kom der orden på tjenesten i Herrens tempel. **36** Og Hizkija og hele folket glædede sig over det, som Gud havde beredt folket, for det hele var sket så hurtigt.

### 2 Krøn 30

#### Hizkija fejrer påskefesten

**1** Hizkija sendte bud ud over hele Israel og Juda, og han skrev også breve til Efraim og Manasse om, at de skulle komme til Herrens tempel i Jerusalem og holde påske for Herren, Israels Gud. **2** Kongen, hans stormænd og hele forsamlingen i Jerusalem var blevet enige om at fejre påsken i den anden måned; **3** de kunne nemlig ikke holde den med det samme, for der var ikke præster nok, der havde helliget sig, og folket var ikke samlet i Jerusalem. **4** Det fandt kongen og hele forsamlingen rigtigt. **5** Derfor besluttede de at lade gå bud ud i hele Israel, fra Be’ersheba til Dan, om, at de skulle komme og holde påske for Herren, Israels Gud, i Jerusalem, for man havde ikke holdt den fuldtalligt som foreskrevet.

**6** Så tog løberne rundt i hele Israel og Juda med brevene fra kongen og hans stormænd og sagde efter kongens befaling: »Israelitter, vend om til Herren, Abrahams, Isaks og Israels Gud, så vil han vende sig til jer, der er tilbage, efter at I er undsluppet assyrerkongernes hånd. **7** Vær ikke som jeres fædre og jeres brødre, der var troløse mod Herren, deres fædres Gud; derfor gjorde han dem til gru, som I selv kan se. **8** Gør nu ikke nakken stiv som jeres fædre, men ræk Herren hånden, og kom til hans helligdom, som han har helliget til evig tid, og tjen Herren jeres Gud, så hans glødende vrede kan vende sig fra jer. **9** For når I vender om til Herren, vil jeres brødre og sønner finde barmhjertighed hos deres fangevogtere, så de får lov at vende tilbage til dette land, for Herren jeres Gud er nådig og barmhjertig. Han vender ikke sit ansigt bort fra jer, hvis I vender om til ham.«

**10** Løberne tog rundt fra by til by i Efraims og Manasses land helt til Zebulon, men folk lo ad dem og spottede dem. **11** Der var dog nogle fra Asher, Manasse og Zebulon, der ydmygede sig og kom til Jerusalem. **12** Også i Juda var Guds hånd virksom, så de fik ét sind og fulgte den befaling, kongen og stormændene havde givet efter Herrens ord.

**13** Så samledes en stor folkemængde i Jerusalem for at fejre de usyrede brøds fest i den anden måned, en meget stor forsamling. **14** De gik i gang med at fjerne altrene i Jerusalem; de fjernede alle offerildsaltrene og kastede dem ned i Kedrondalen. **15** Så slagtede de påskelammet den fjortende dag i den anden måned. Præsterne og levitterne blev skamfulde, og de helligede sig og bragte brændofre i Herrens tempel. **16** De stillede sig på deres plads i overensstemmelse med forordningen i gudsmanden Moses’ lov; præsterne stænkede blodet, som levitterne rakte dem. **17** Der var mange i forsamlingen, der ikke havde helliget sig; derfor slagtede levitterne påskelammene for alle, der ikke var rene, så de kunne helliges Herren. **18** For størstedelen af folket, særlig mange fra Efraim, Manasse, Issakar og Zebulon, havde ikke renset sig, men spiste påskemåltid på en anden måde end foreskrevet. Men Hizkija gik i forbøn for dem og bad: »Herren er god; måtte han tilgive **19** alle, der bestræber sig på at søge Gud Herren, deres fædres Gud, selv om de ikke opfylder helligdommens renhedskrav.« **20** Herren bønhørte Hizkija og skånede folket.

**21** Så fejrede de israelitter, der var til stede i Jerusalem, de usyrede brøds fest i syv dage i stor glæde, mens levitterne og præsterne hver dag lovpriste Herren af alle kræfter. **22** Hizkija talte venligt til alle de levitter, der havde udvist stor dygtighed i Herrens tjeneste. De fejrede festen til ende de syv dage med måltidsofre og bekendelser til Herren, deres fædres Gud. **23** Hele forsamlingen blev enige om at holde højtid endnu syv dage, og de fejrede de syv dage i glæde, **24** for Judas konge Hizkija ydede forsamlingen tusind tyre og syv tusind stykker småkvæg, og stormændene ydede forsamlingen tusind tyre og ti tusind stykker småkvæg. Talrige præster helligede sig, **25** og hele Judas forsamling, præsterne og levitterne og hele den forsamling, der var kommet fra Israel, og de fremmede, både de, der var kommet fra Israel, og de, der boede i Juda, glædede sig. **26** Der blev meget stor glæde i Jerusalem, for noget sådant var ikke sket i Jerusalem siden Israels konge Davids søn Salomos tid. **27** Præsterne og levitterne trådte frem og velsignede folket. Deres røst blev hørt, og deres bøn nåede til himlen, Guds hellige bolig.

### 2 Krøn 31

#### Hizkijas tempelreform

**1** Da de var færdige med alt dette, gik alle de israelitter, der var til stede, ud til Judas byer og knuste stenstøtterne, huggede Ashera-pælene om og rev offerhøjene og altrene ned i hele Juda, Benjamin, Efraim og Manasse, så der intet var tilbage. Derpå vendte alle israelitterne hjem til deres byer, hver til sin ejendom.

**2** Hizkija opstillede præsterne og levitterne, skifte for skifte, så hver af dem fik sin særlige tjeneste med at bringe brændofre og måltidsofre og med at gøre tjeneste og takke og lovprise i portene til Herrens lejr. **3** Kongen bidrog med noget af sin ejendom til brændofrene, både morgenbrændofrene og aftenbrændofrene, og brændofrene på sabbatterne, nymånedagene og ved festerne, sådan som det er foreskrevet i Herrens lov. **4** Han gav folket, der boede i Jerusalem, besked på at give præsterne og levitterne den andel, der tilkom dem, så de kunne fastholde Herrens lov. **5** Så snart denne befaling var nået ud, kom israelitterne med førstegrøde af korn, vin, olie, honning og al markens afgrøde i store mængder, og de kom med tiende af alt i rigelig mængde. **6** De israelitter og judæere, der boede i Judas byer, kom også med tiende af køer og får og tiende af al markens afgrøde som helliggaver, der var helliget Herren deres Gud; og de lagde det i bunke efter bunke. **7** I den tredje måned begyndte de at lægge det i bunker, og i den syvende måned var de færdige. **8** Da Hizkija og stormændene kom og så bunkerne, priste de Herren og hans folk Israel. **9** Hizkija forhørte sig hos præsterne og levitterne om bunkerne, **10** og Azarja, ypperstepræsten af Sadoks hus, svarede: »Siden de begyndte at bringe afgiften til Herrens tempel, har vi spist os mætte og har endda rigeligt tilovers; for Herren har velsignet sit folk, så vi har fået hele denne rigdom tilovers.«

**11** Så gav Hizkija besked om at indrette kamre i Herrens tempel, og da det var sket, **12** bragte de samvittighedsfuldt afgifterne og tienden og helliggaverne derind; levitten Konanja havde overopsynet med det, mens hans bror Shim’i var den næstøverste; **13** Jehiel, Azazja, Nahat, Asael, Jerimot, Jozabad, Eliel, Jismakja, Mahat og Benaja var opsynsmænd under Konanja og hans bror Shim’i efter den anordning, som kong Hizkija og Azarja, den øverste over Guds hus, havde givet. **14** Levitten Kore, Jimnas søn, der var portvagt på østsiden, havde ansvaret for de frivillige gaver til Gud; han skulle uddele Herrens afgifter og de højhellige offergaver. **15** Under ham stod Eden, Minjamin, Jeshua, Shemaja, Amarja og Shekanja; de blev sat til at stå for den retmæssige uddeling i præstebyerne til deres brødre, både store og små, skifte for skifte, **16** dem af mandkøn fra tre år og opefter, uanset om de var registreret; det gjaldt alle, som dag efter dag kom til Herrens tempel for at udføre deres tjenestepligter efter deres skifter.

**17** Præsterne blev registreret fædrenehus for fædrenehus, mens levitterne fra tyve år og opefter blev registreret efter deres tjenestepligter i deres skifter. **18** I hver af grupperne blev de registreret med deres hustruer, sønner og døtre, store og små, for de skulle hellige sig samvittighedsfuldt. **19** Arons sønner, præsterne, som boede på græsmarkerne omkring deres byer, havde i hver eneste by nogle mænd, der var udpeget til at uddele det, der tilkom alle mænd blandt præsterne og alle de levitter, der var registreret.

**20** Sådan bar Hizkija sig ad i hele Juda; han gjorde, hvad der var godt og ret og sandt for Herren hans Gud. **21** I alt, hvad han tog fat på, enten det angik tjenesten i Guds hus eller loven og budene, handlede han i den hensigt at søge Gud af hele sit hjerte; og han havde lykken med sig.

### 2 Krøn 32

#### Assyrerkongen Sankeribs angreb og Jerusalems frelse

**1** Efter disse begivenheder, der vidnede om kongens troskab, kom assyrerkongen Sankerib og rykkede ind i Juda og belejrede de befæstede byer, som han agtede at erobre. **2** Da Hizkija så, at Sankerib var kommet og havde i sinde at angribe Jerusalem, **3** rådførte han sig med sine stormænd og sine krigshelte om at lukke til for kilderne uden for byen, og de støttede ham i det. **4** Så samledes en mængde folk, og de lukkede til for alle kilderne og strømmen, der løb nede i jorden, og sagde: »Hvorfor skulle assyrerkongerne komme og finde rigeligt med vand?« **5** Kongen fik nu mod til at genopbygge hele den mur, der var revet ned, og han forsynede den med tårne. Foran den byggede han en anden mur, og han forstærkede Millo i Davidsbyen, og han lod fremstille mange spyd og skjolde. **6** Han satte hærførere over folket, og han samlede dem hos sig på pladsen foran byporten og talte opmuntrende til dem og sagde: **7** »Vær modige og stærke! Vær ikke bange, og lad jer ikke skræmme af assyrerkongen og hele den hær, han har med sig; for den, der er med os, er større end den, der er med ham! **8** Med ham er en arm af kød, men med os er Herren vor Gud; han vil hjælpe os og føre vores krige!« Og folket blev styrket af Judas konge Hizkijas ord.

**9** Derefter sendte assyrerkongen Sankerib, som selv lå foran Lakish sammen med hele sin hærstyrke, sine folk til Jerusalem, til Judas konge Hizkija og til alle de judæere, der var i Jerusalem. De sagde: **10** »Dette siger Assyriens konge Sankerib: Hvad er det, I stoler på, nu hvor I er under belejring i Jerusalem? **11** Forfører Hizkija jer ikke til at dø af sult og tørst, når han siger: Herren vor Gud vil redde os ud af assyrerkongens magt? **12** Har Hizkija ikke selv fjernet hans offerhøje og altre og sagt til Juda og Jerusalem, at de kun må tilbede foran ét alter og bringe røgelsesofre på det? **13** Ved I ikke, hvad jeg og mine fædre har gjort mod folkene i alle andre lande? Var nogen af de fremmede folkeslags guder i stand til at redde deres land fra mig? **14** Hvem af alle guderne hos disse folkeslag, som mine fædre lagde band på, har kunnet redde sit folk fra mig? Skulle jeres Gud da være i stand til at redde jer fra mig? **15** Lad ikke Hizkija forføre jer og lokke jer på den måde; I skal ikke tro på ham. For ingen gud i noget folk eller rige har kunnet redde sit folk fra mig eller mine fædre. Hvor meget mindre skulle jeres Gud da kunne redde jer fra mig!« **16** Hans folk sagde endnu mere mod Gud Herren og mod hans tjener Hizkija. **17** Han skrev også et brev for at spotte Herren, Israels Gud, og tale imod ham; der stod: »Lige så lidt som de fremmede folkeslags guder har reddet deres folk fra mig, lige så lidt skal Hizkijas Gud redde sit folk fra mig.« **18** De råbte med høj røst på judæisk til folkene i Jerusalem, som stod på muren; de ville gøre dem bange og skræmme dem, så de kunne indtage byen. **19** De talte om Jerusalems Gud på samme måde som om jordens folks guder, der er menneskehænders værk.

**20** Derfor bad kong Hizkija og profeten Esajas, Amos’ søn, og råbte til himlen. **21** Og Herren sendte en engel og tilintetgjorde alle krigerne og befalingsmændene og hærførerne i assyrerkongens lejr, så han med skam måtte vende hjem til sit land. Da han gik ind i sin guds tempel, var der nogle af hans egne efterkommere, der fældede ham med sværd. **22** På den måde frelste Herren Hizkija og Jerusalems indbyggere fra assyrerkongen Sankerib og fra alle andre, og han skaffede dem fred til alle sider. **23** Mange kom med gaver til Herren i Jerusalem og kostbare gaver til Judas konge Hizkija, så han siden hen blev højt anset af alle folkeslagene.

#### Enkeltheder fra Hizkijas regering

**24** På den tid blev Hizkija så syg, at han var ved at dø. Han bad til Herren, og Herren svarede ham og gjorde et under mod ham. **25** Men Hizkija gengældte ham ikke hans velgerning mod ham. Han blev hovmodig, og derfor blev han og Juda og Jerusalem ramt af vrede. **26** Men da Hizkija ydmygede sig fra sit hovmod, både han selv og Jerusalems indbyggere, kom Herrens vrede ikke over dem, så længe Hizkija levede. **27** Og Hizkija vandt overmåde stor rigdom og ære, og han byggede sig skatkamre til sølv, guld, ædelsten, balsamstoffer, skjolde og alle slags kostbare ting, **28** og han byggede forrådskamre til afgrøderne af korn, vin og olie og stalde til de forskellige slags kvæg og stalde til hjordene. **29** Han byggede sig også byer, og han ejede får og køer i store mængder, for Gud gav ham meget stor rigdom. **30** Det var Hizkija, der lukkede til for Gihons øvre kilde og ledte vandet nedad mod vest til Davidsbyen. Hizkija havde lykken med sig i alt, hvad han foretog sig. **31** Sådan var det, da der kom sendebud fra Babylons stormænd. De var sendt til ham for at forhøre sig om det under, der var sket i landet, dengang Gud havde forladt ham for at sætte ham på prøve, så han kunne vide, hvad der var i hans hjerte.

#### Hizkijas død

**32** Hvad der ellers er at fortælle om Hizkija og hans fromme gerninger, står i profeten Esajas’, Amos’ søns, syn i Judas og Israels Kongers Bog. **33** Hizkija lagde sig til hvile hos sine fædre, og man begravede ham ved vejen op til Davids efterkommeres grave, og alle judæere og Jerusalems indbyggere viste ham ære ved hans død. Hans søn Manasse blev konge efter ham.

### 2 Krøn 33

#### Manasse

**1** Manasse var tolv år, da han blev konge, og han regerede femoghalvtreds år i Jerusalem. **2** Han gjorde, hvad der var ondt i Herrens øjne efter de afskyelige skikke hos de folkeslag, som Herren havde drevet bort foran israelitterne. **3** Han genopbyggede de offerhøje, som hans far Hizkija havde revet ned; han rejste altre for Ba’alerne og lavede Ashera-pæle, og han tilbad hele himlens hær og dyrkede den. **4** Han byggede altre i Herrens tempel, om hvilket Herren havde sagt: »I Jerusalem skal mit navn være til evig tid.« **5** Og i de to forgårde til Herrens tempel byggede han altre for hele himlens hær. **6** Han lod endda sine sønner gå gennem ilden i Hinnoms søns dal, han drev trolddom, tog varsler, brugte magi og ansatte dødemanere og sandsigere; han gjorde meget, der var ondt i Herrens øjne, så han krænkede ham. **7** Og han opstillede den gudestatue, han havde lavet, i Guds hus, om hvilket Gud havde sagt til David og til hans søn Salomo: »På dette tempel og på Jerusalem, som jeg har udvalgt blandt alle Israels stammer, vil jeg sætte mit navn til evig tid; **8** og jeg vil ikke mere fjerne Israel fra det land, som jeg bestemte for jeres fædre, når de blot omhyggeligt vil gøre alt det, jeg har befalet dem ved Moses, og holde hele loven, alle lovbudene og retsreglerne.« **9** Men Manasse forledte judæerne og Jerusalems indbyggere til at handle værre end de folkeslag, som Herren havde udryddet foran israelitterne.

**10** Herren talte til Manasse og hans folk, men de lyttede ikke. **11** Derfor førte Herren assyrerkongens hærførere mod dem, og de fangede Manasse med kroge og lagde ham i lænker og førte ham til Babylon. **12** Men i sin nød ville han formilde Herren sin Gud, og han ydmygede sig dybt for sine fædres Gud. **13** Han bad til ham, og Herren bønhørte ham; han hørte, da han bønfaldt ham, og førte ham tilbage til Jerusalem til hans kongedømme. Da erkendte Manasse, at Herren er Gud.

**14** Derefter byggede han en ydre mur om Davidsbyen vest for Gihon i dalen hen imod Fiskeporten og rundt om Ofel, og han gjorde den meget høj. I alle de befæstede byer i Juda indsatte han kommandanter. **15** Han fjernede de fremmede guder og statuen fra Herrens tempel og alle de altre, han havde bygget på Herrens tempelbjerg og i Jerusalem, og han kastede dem uden for byen. **16** Han satte Herrens alter i stand og bragte måltidsofre og takofre på det. Og han pålagde judæerne at dyrke Herren, Israels Gud. **17** Folket ofrede dog stadig på højene, men kun til Herren deres Gud.

**18** Hvad der ellers er at fortælle om Manasse, hans bøn til sin Gud og de ord, seerne talte til ham i Herrens, Israels Guds, navn, står i Israels Kongers Krønike. **19** I hans seeres Krønike står der om hans bøn, hvordan han blev bønhørt, om al hans synd og hans troløshed og om de steder, hvor han byggede offerhøje og opstillede Ashera-pæle og gudebilleder, før han ydmygede sig.

**20** Manasse lagde sig til hvile hos sine fædre, og man begravede ham i hans palads, og hans søn Amon blev konge efter ham.

#### Amon

**21** Amon var toogtyve år, da han blev konge, og han regerede to år i Jerusalem. **22** Han gjorde, hvad der var ondt i Herrens øjne, sådan som hans far Manasse havde gjort. Han bragte slagtofre til alle de gudebilleder, hans far Manasse havde lavet, og dyrkede dem. **23** Men han ydmygede sig ikke for Herren, sådan som hans far Manasse havde gjort, Amon øgede tværtimod skylden. **24** Hans folk dannede en sammensværgelse mod ham og dræbte ham i hans palads. **25** Men storbønderne dræbte alle dem, der havde sammensvoret sig mod kong Amon, og de gjorde hans søn Josija til konge efter ham.

### 2 Krøn 34

#### Josija

**1** Josija var otte år, da han blev konge, og han regerede enogtredive år i Jerusalem. **2** Han gjorde, hvad der var ret i Herrens øjne; han fulgte i sin fader Davids spor og veg ikke til højre eller venstre.

**3** I sit ottende regeringsår, mens han endnu var ung, begyndte han at søge sin fader Davids Gud, og i sit tolvte regeringsår begyndte han at rense Juda og Jerusalem for offerhøjene, Ashera-pælene og de udskårne og støbte gudebilleder. **4** I hans påsyn rev de Ba’al-altrene ned, og røgelsesaltrene, der stod oven på dem, huggede han i stykker. Ashera-pælene og de udskårne og støbte gudebilleder knuste han til støv, som han strøede ud over gravene, hvor de, der havde ofret til dem, lå begravet. **5** Præsternes knogler brændte han på deres altre. På den måde rensede han Juda og Jerusalem. **6** Også i byerne i Manasse, Efraim, Simeon og helt til Naftali, rundt omkring på torvene, **7** rev han altrene ned og slog Ashera-pælene og gudebillederne i stykker og knuste dem, og alle røgelsesaltrene i hele Israel huggede han i stykker. Så vendte han hjem til Jerusalem.

#### Hilkija finder lovbogen

**8** I sit attende regeringsår, efter at han havde renset landet og templet, sendte han Shafan, Asaljas søn, Ma’aseja, byens kommandant, og sekretæren Joa, Joakaz’ søn, hen for at udbedre Herren sin Guds hus. **9** De gik til ypperstepræsten Hilkija og gav ham de penge, der var blevet bragt til Guds hus, og som de levitter, der var dørvogtere, havde samlet ind i Manasse og Efraim, i hele resten af Israel, i hele Juda og Benjamin og blandt Jerusalems indbyggere. **10** De gav dem til dem, der forestod arbejdet og førte tilsyn med Herrens tempel, og de gav dem videre til dem, der arbejdede på at udbedre skaderne i Herrens tempel; **11** de gav dem til tømrermestrene og bygmestrene til indkøb af tilhuggede sten og tømmer til tværbjælker og til langbjælker til de bygninger, som Judas konger havde ødelagt. **12** Mændene arbejdede samvittighedsfuldt; levitterne Jahat og Obadja af Merari-sønnerne og Zekarja og Meshullam af kehatitterne førte tilsyn med dem og ledede arbejdet. Alle de levitter, der havde forstand på musikinstrumenter, **13** havde opsyn med bærerne og var ledere for alle dem, der udførte de forskellige slags arbejde. Andre levitter var skrivere, formænd og portvagter.

**14** Men da de tog de penge frem, der var blevet bragt til Herrens tempel, fandt præsten Hilkija bogen med Herrens lov, som var givet gennem Moses. **15** Hilkija sagde til statsskriveren Shafan: »Jeg har fundet lovbogen i Herrens tempel!« Og Hilkija gav ham bogen. **16** Shafan bragte bogen til kongen og aflagde samtidig beretning: »Dine folk gør alt det, der er lagt i hænderne på dem. **17** De har taget de penge frem, som var i Herrens tempel, og har givet dem til dem, der fører tilsyn, og dem, der forestår arbejdet.« **18** Og statsskriveren Shafan fortalte kongen, at præsten Hilkija havde givet ham en bog, og Shafan læste den op for kongen.

**19** Da kongen hørte, hvad der stod i loven, flængede han sine klæder, **20** og han befalede Hilkija, Ahikam, Shafans søn, Abdon, Mikas søn, statsskriveren Shafan og Kongens Tjener Asaja: **21** »Gå hen og rådspørg Herren for mig og for dem, der er tilbage i Israel og Juda, om det, der står i bogen, som er blevet fundet; for Herrens vrede, som er vældet frem mod os, er stor, fordi vores fædre ikke fulgte Herrens ord og handlede efter alt det, der står i denne bog.«

**22** Så gik Hilkija og kongens mænd til profetinden Hulda, som var gift med Shallum, Tokhats søn, Hasras sønnesøn, der havde tilsyn med klædekammeret. Hun boede i Jerusalems nye bydel. De forelagde hende sagen, **23** og hun sagde til dem: »Dette siger Herren, Israels Gud: Sig til den mand, som har sendt jer til mig: **24** Dette siger Herren: Jeg bringer ulykke over dette sted og over dem, der bor her, alle de forbandelser, der står om i den bog, som er læst op for Judas konge, **25** fordi de svigtede mig og tændte offerild for andre guder, så de krænkede mig med deres hænders værk; derfor er min vrede vældet frem mod dette sted, og den skal ikke slukkes. **26** Men til Judas konge, som sendte jer for at rådspørge Herren, skal I sige: Dette siger Herren, Israels Gud: Nu har du hørt ordene! **27** Men fordi dit hjerte var ængsteligt, så du ydmygede dig for Guds ansigt, da du hørte hans trusler mod dette sted og mod dem, der bor her, fordi du ydmygede dig for mit ansigt og flængede dine klæder og græd for mit ansigt, så vil jeg også bønhøre dig, siger Herren. **28** Jeg vil lade dig samles med dine fædre; du skal lægges i graven med fred, og dine øjne skal ikke få al den ulykke at se, som jeg bringer over dette sted og over dem, der bor her.« Dette svar bragte de kongen.

#### Josijas reform

**29** Da sendte kongen bud og samlede alle Judas og Jerusalems ældste. **30** Han gik op i Herrens tempel sammen med alle judæerne og Jerusalems indbyggere, præsterne og levitterne, ja hele folket, fra den største til den mindste, og han læste hele pagtsbogen, som var fundet i Herrens tempel, for dem. **31** Og kongen stillede sig på sin plads og sluttede pagten for Herrens ansigt: De skulle følge Herren og holde hans befalinger, formaninger og love af hele deres hjerte og af hele deres sjæl og således handle efter pagtens ord, som stod i denne bog. **32** Og han lod alle dem, der var til stede i Jerusalem og Benjamin, indgå pagten. Jerusalems indbyggere handlede efter Guds, deres fædres Guds, pagt. **33** Så fjernede Josija alle de afskyelige ting fra alle israelitternes egne og sørgede for, at enhver, der befandt sig i Israel, dyrkede Herren deres Gud. Så længe han levede, veg de ikke fra Herren, deres fædres Gud.

### 2 Krøn 35

**1** Så holdt Josija påske for Herren i Jerusalem. Den fjortende dag i den første måned slagtede de påskelammet. **2** Han satte præsterne til deres opgaver og opmuntrede dem til tjenesten i Herrens tempel; **3** til levitterne, som underviste hele Israel, og som var hellige for Herren, sagde han: »Sæt den hellige ark i templet, som Israels konge Salomo, Davids søn, har bygget. I skal ikke mere bære den på skulderen. Tjen nu Herren jeres Gud og hans folk Israel! **4** Gør jer rede, fædrenehus for fædrenehus, skifte for skifte, sådan som Israels konge David og hans søn Salomo har foreskrevet, **5** og stil jer op i helligdommen efter de afdelinger i fædrenehuse, som jeres brødre, lægfolket, udgør, sådan at der er et levitisk fædrenehus for hver afdeling. **6** Så skal I slagte påskelammet, hellige jer og tilberede det til jeres brødre og gøre det sådan, som Herren har sagt ved Moses.«

**7** Josija ydede lægfolket småkvæg, lam og gedekid, i et antal af tredive tusind, alt sammen til påskeofferdyr for alle, der var til stede, og desuden tre tusind okser; det var af kongens ejendom. **8** Hans stormænd gav frivilligt en ydelse til folket, præsterne og levitterne; Hilkija, Zekarja og Jehiel, de øverste over Guds hus, gav præsterne to tusind seks hundrede dyr til påskeoffer og tre hundrede okser. **9** Konanja og hans brødre Shemaja og Netan’el, og Hashabja, Je’iel og Jozabad, de ledende levitter, ydede levitterne fem tusind dyr til påskeoffer og fem hundrede okser.

**10** Da der således var gjort klar til tjenesten, stillede præsterne sig på deres plads, og levitterne stillede sig op, skifte for skifte, efter kongens befaling. **11** De slagtede påskelammet, og præsterne stænkede noget af blodet, som levitterne rakte dem, mens levitterne flåede dyrene. **12** De lagde det, der skulle bruges til brændoffer, til side for at give det til de afdelinger i fædrenehuse, lægfolket udgjorde, så de kunne bringe det til Herren, sådan som det er foreskrevet i Moses’ bog; det samme gjorde de med okserne. **13** Så stegte de påskelammet over ilden i overensstemmelse med forordningen, men helliggaverne kogte de i gryder, kogekar og skåle og bragte det hurtigt hen til hele lægfolket. **14** Derefter gjorde de det i stand til sig selv og til præsterne; for præsterne, Arons sønner, var beskæftiget med at ofre brændofrene og fedtstykkerne, lige til det blev nat. Derfor gjorde levitterne det i stand til sig selv og til præsterne, Arons sønner. **15** Sangerne, Asaf-sønnerne, stod på deres plads, sådan som David, Asaf, Heman og kongens seer Jedutun havde befalet, mens portvagterne stod ved hver sin port. Ingen af dem behøvede at forlade deres tjeneste, for deres brødre levitterne tilberedte det til dem.

**16** På den måde blev hele tjenesten for Herren ordnet den dag; de fejrede påsken og bragte brændofre på Herrens alter efter kong Josijas befaling. **17** De israelitter, som var til stede dengang, fejrede påsken og de usyrede brøds fest i syv dage. **18** En sådan påske havde der ikke været holdt i Israel, siden profeten Samuel levede; ingen af Israels konger havde holdt en påske som den, Josija holdt sammen med præsterne og levitterne og alle judæerne og de israelitter, som var til stede, og sammen med Jerusalems indbyggere. **19** I Josijas attende regeringsår holdt man denne påske.

#### Josijas død

**20** Efter alt dette, da Josija havde sat templet i stand, drog egypterkongen Neko op til kamp ved Karkemish ved Eufrat. Josija rykkede ud imod ham. **21** Neko sendte bud til ham og sagde: »Hvad er der os imellem, Judas konge? Det er ikke dig, jeg drager ud mod i dag, men det kongehus, jeg ligger i krig med. Gud har sagt, at jeg skal skynde mig. Lad være med at sætte dig op mod Gud, som er med mig, ellers vil han tilintetgøre dig!« **22** Men Josija trak sig ikke tilbage; han ville gøre sig fri ved at kæmpe imod ham. Han hørte ikke på Nekos ord, der kom fra Guds mund, men gik til kamp i Megiddos dal. **23** Da skød bueskytterne mod kong Josija, og kongen sagde til sine folk: »Få mig bort, for jeg er hårdt såret!« **24** Hans folk fik ham ned fra vognen og over i den anden vogn, han havde, og førte ham til Jerusalem, hvor han døde. Han blev begravet i sine fædres grave, og hele Juda og Jerusalem sørgede over Josija. **25** Jeremias sang dødsklage over Josija, og alle sangerne og sangerinderne sang om Josija i deres klagesange og gør det den dag i dag; det blev en fast skik i Israel. De står i Klagesangene.

**26** Hvad der ellers er at fortælle om Josija og hans fromme gerninger i overensstemmelse med, hvad der står i Herrens lov, **27** hvad der er at fortælle om ham, står fra først til sidst i Israels og Judas Kongers Bog.

### 2 Krøn 36

**1** Storbønderne tog Josijas søn Joakaz og gjorde ham til konge i Jerusalem efter hans far.

#### Joakaz

**2** Joakaz var treogtyve år, da han blev konge, og han regerede tre måneder i Jerusalem. **3** Men egypterkongen afsatte ham i Jerusalem og pålagde landet en bod på hundrede talenter sølv og en talent guld. **4** Så gjorde egypterkongen hans bror Eljakim til konge over Juda og Jerusalem og ændrede hans navn til Jojakim. Men Neko tog hans bror Joakaz med til Egypten.

#### Jojakim

**5** Jojakim var femogtyve år, da han blev konge, og han regerede elleve år i Jerusalem. Han gjorde, hvad der var ondt i Herren hans Guds øjne. **6** Babylonerkongen Nebukadnesar drog op mod ham og lagde ham i lænker for at føre ham til Babylon. **7** Nebukadnesar tog også nogle af karrene fra Herrens tempel med til Babylon og anbragte dem i sit tempel i Babylon.

**8** Hvad der ellers er at fortælle om Jojakim, om de afskyelige ting, han gjorde, og det, der ramte ham, står i Israels og Judas Kongers Bog. Hans søn Jojakin blev konge efter ham.

#### Jojakin

**9** Jojakin var atten år, da han blev konge, og han regerede tre måneder og ti dage i Jerusalem. Han gjorde, hvad der var ondt i Herrens øjne. **10** Året efter sendte kong Nebukadnesar nogle folk, som førte ham til Babylon tillige med de kostbare kar fra Herrens tempel. Så gjorde han hans farbror Sidkija til konge over Juda og Jerusalem.

#### Sidkija og Judas undergang

**11** Sidkija var enogtyve år, da han blev konge, og han regerede elleve år i Jerusalem. **12** Han gjorde, hvad der var ondt i Herren hans Guds øjne. Han ydmygede sig ikke over for profeten Jeremias, som talte ord, der kom fra Herrens mund. **13** Han gjorde tilmed oprør mod kong Nebukadnesar, der havde taget ham i ed ved Gud; han gjorde nakken stiv og hjertet hårdt og ville ikke vende om til Herren, Israels Gud. **14** Alle de ledende præster og overhovederne for folket blev mere og mere troløse og fulgte alle folkeslagenes afskyelige skikke. Herrens tempel, som han havde helliget i Jerusalem, gjorde de urent. **15** Herren, deres fædres Gud, sendte dem igen og igen advarsler gennem sine sendebud, fordi han ville skåne sit folk og sin bolig. **16** Men de spottede Guds sendebud og lod hånt om hans ord og holdt hans profeter for nar, indtil Herren blev så vred på sit folk, at han ikke længere ville skåne det. **17** Han lod kaldæerkongen drage op mod dem, og han dræbte deres unge mænd med sværd i deres hellige tempel. Han skånede hverken ung mand og pige eller gammel og olding; alle gav han i hans magt. **18** Alle karrene fra Guds hus, både store og små, og skattene i Herrens hus og kongens og hans stormænds skatte, alt bragte han til Babylon. **19** Så stak de ild på Guds hus og rev Jerusalems mur ned, og alle dens borge brændte de ned, så alle dens kostbare skatte blev ødelagt. **20** Dem, der var undsluppet sværdet, førte han i eksil til Babylon. De blev trælle for ham og hans sønner, og det var de, lige til perserkongen fik magten. **21** Det skete, for at Herrens ord ved Jeremias kunne gå i opfyldelse, indtil landet havde fået erstatning for sine sabbatter. Al den tid det lå øde hen, hvilede det, til der var gået halvfjerds år.

#### Perserkongen Kyros’ forordning om templets genopførelse

**22** Men i perserkongen Kyros’ første regeringsår vakte Herren perserkongen Kyros’ ånd, for at Herrens ord ved Jeremias kunne opfyldes. I hele sit kongerige lod han følgende bekendtgøre både mundtligt og skriftligt: **23** »Dette siger perserkongen Kyros: Herren, himlens Gud, har givet mig alle jordens kongeriger, og han har pålagt mig at bygge ham et hus i Jerusalem i Juda. Må Gud Herren være med enhver iblandt jer af hele hans folk! Enhver skal drage derop!«

------------------------------------------------------------------------

## Ezras Bog

### Ezra 1

#### Perserkongen Kyros’ forordning om templets genopførelse

**1** I perserkongen Kyros’ første regeringsår vakte Herren perserkongen Kyros’ ånd, for at Herrens ord ved Jeremias kunne opfyldes. I hele sit kongerige lod han følgende bekendtgøre både mundtligt og skriftligt: **2** »Dette siger perserkongen Kyros: Herren, himlens Gud, har givet mig alle jordens kongeriger, og han har pålagt mig at bygge ham et hus i Jerusalem i Juda. **3** Må Gud være med enhver iblandt jer af hele hans folk! Enhver skal drage op til Jerusalem i Juda og bygge på Herrens, Israels Guds, hus; det er den Gud, der er i Jerusalem. **4** Overalt, hvor der er nogen tilbage, der bor som fremmede, skal stedets befolkning forsyne dem med sølv og guld, gods og kvæg tillige med frivillige gaver til Guds hus i Jerusalem.«

**5** Overhovederne for Judas og Benjamins fædrenehuse brød nu op tillige med præsterne og levitterne, alle, hvis ånd Gud havde vakt til at drage op og bygge Herrens tempel i Jerusalem. **6** Og alle deres naboer støttede dem med sølvting, med guld, gods, kvæg og kostbare gaver, foruden alle de frivillige gaver.

**7** Kong Kyros lod karrene fra Herrens tempel hente; dem havde Nebukadnesar taget med fra Jerusalem og anbragt i sin guds tempel. **8** Nu lod perserkongen Kyros dem hente og overdrog dem til skatmesteren Mitredat, som lavede en fortegnelse over dem til Sheshbassar, Judas fyrste.

**9** Tallet på dem var: 30 guldskåle, 1000 sølvskåle, 29 offerknive, **10** 30 guldbægre, 410 forskellige slags sølvbægre og 1000 andre kar. **11** I alt var der 5400 kar af guld og sølv. Alt dette tog Sheshbassar med, da de landflygtige drog op fra Babylon til Jerusalem.

### Ezra 2

#### Fortegnelse over dem, der vendte tilbage

**1** Dette er de folk, der stammede fra provinsen Juda, som drog op fra de landflygtiges fangenskab, dem babylonerkongen Nebukadnesar havde ført i eksil til Babylon, og som nu vendte hjem til Jerusalem og Juda, hver til sin by. **2** De kom sammen med Zerubbabel, Jeshua, Nehemja, Seraja, Re’elaja, Mordokaj, Bilshan, Mispar, Bigvaj, Rekum og Ba’ana.

Tallet på mændene i Israels folk: **3** Par’oshs efterkommere 2172; **4** Shefatjas efterkommere 372; **5** Araks efterkommere 775; **6** Pahat-Moabs efterkommere, nemlig Jeshuas og Joabs efterkommere, 2812; **7** Elams efterkommere 1254; **8** Zattus efterkommere 945; **9** Zakkajs efterkommere 760; **10** Banis efterkommere 642; **11** Bebajs efterkommere 623; **12** Azgads efterkommere 1222; **13** Adonikams efterkommere 666; **14** Bigvajs efterkommere 2056; **15** Adins efterkommere 454; **16** Aters efterkommere gennem Hizkija 98; **17** Besajs efterkommere 323; **18** Joras efterkommere 112; **19** Hashums efterkommere 223; **20** Gibbars efterkommere 95; **21** folkene fra Betlehem 123; **22** mændene fra Netofa 56; **23** mændene fra Anatot 128; **24** folkene fra Azmavet 42; **25** folkene fra Kirjat-Jearim, Kefira og Be’erot 743; **26** folkene fra Rama og Geba 621; **27** mændene fra Mikmas 122; **28** mændene fra Betel og Aj 223; **29** folkene fra Nebo 52; **30** Magbishs efterkommere 156; **31** en anden Elams efterkommere 1254; **32** Harims efterkommere 320; **33** folkene fra Lod, Hadid og Ono 725; **34** folkene fra Jeriko 345; **35** Sena’as efterkommere 3630.

**36** Præsterne: Jedajas efterkommere af Jeshuas hus 973; **37** Immers efterkommere 1052; **38** Pashkurs efterkommere 1247; **39** Harims efterkommere 1017.

**40** Levitterne: Jeshuas efterkommere gennem Kadmiel, Binnuj og Hodavja 74.

**41** Sangerne: Asafs efterkommere 128.

**42** Portvagterne: Efterkommerne efter Shallum, Ater, Talmon, Akkub, Hatita og Shobaj, i alt 139.

**43** Tempeltrællene: Efterkommerne efter Siha, Hasufa, Tabbaot, **44** Keros, Siaha, Padon, **45** Lebana, Hagaba, Akkub, **46** Hagab, Shalmaj, Hanan, **47** Giddel, Gahar, Reaja, **48** Resin, Nekoda, Gazzam, **49** Uzza, Pasea, Besaj, **50** Asna, me’unitterne, nefusitterne, **51** Bakbuk, Hakufa, Harhur, **52** Baslut, Mehida, Harsha, **53** Barkos, Sisera, Tama, **54** Nesia og Hatifa.

**55** Efterkommerne efter Salomos hoffolk: Efterkommerne efter Sotaj, Soferet, Peruda, **56** Jala, Darkon, Giddel, **57** Shefatja, Hattil, Pokeret-ha-Sebajim og Ami. **58** Tempeltrællene og efterkommerne efter Salomos hoffolk udgjorde i alt 392.

**59** Dette er dem, der drog op fra Tel-Mela, Tel-Harsha, Kerub-Addan og Immer, og som ikke kunne gøre rede for, om deres fædrenehus og slægt hørte til Israel: **60** Efterkommerne efter Delaja, Tobija og Nekoda, i alt 652. **61** Og af præsterne: Efterkommerne efter Hobaja og Kos og efterkommerne efter Barzillaj, som havde giftet sig med en af gileaditten Barzillajs døtre og taget navn efter dem. **62** De havde undersøgt, om de var registreret i mandtalslisten, men dér fandtes de ikke. De blev betragtet som urene og blev udelukket fra præstetjenesten. **63** Statholderen forbød dem at spise af det højhellige, indtil der fremstod en præst, der måtte bruge Urim og Tummim.

**64** Hele forsamlingen udgjorde i alt 42.360; **65** dertil kom deres trælle og trælkvinder; de udgjorde 7337; de havde også 200 sangere og sangerinder. **66** De havde 736 heste, 245 muldyr, **67** 435 kameler og 6720 æsler.

**68** Da de kom til Herrens tempel i Jerusalem, gav nogle af overhovederne for fædrenehusene frivillige gaver, for at Guds hus kunne rejses på sit gamle fundament. **69** De gav efter evne til fonden for arbejdet 61.000 drakmer guld, 5000 miner sølv og 100 præstekjortler.

**70** Præsterne og levitterne og en del af folket bosatte sig i Jerusalem, mens sangerne, portvagterne og tempeltrællene bosatte sig i deres byer og alle øvrige israelitter i deres byer.

### Ezra 3

#### Offertjenesten genoptages

**1** Da den syvende måned kom, og israelitterne havde bosat sig i byerne, samledes folket alle som én i Jerusalem. **2** Og Jeshua, Josadaks søn, og hans brødre præsterne, og Zerubbabel, Shealtiels søn, og hans brødre tog fat på at bygge Israels Guds alter for at bringe brændofre på det som foreskrevet i gudsmanden Moses’ lov. **3** De rejste alteret på dets gamle fundamenter, skønt de var grebet af rædsel for folkene fra andre lande. Så bragte de brændofre til Herren på alteret, brændofre om morgenen og om aftenen. **4** Derefter fejrede de løvhyttefesten som foreskrevet med det antal brændofre, der hørte til de enkelte dage, som det var fastsat for hver enkelt dag. **5** Og fra da af bragte de det daglige brændoffer og brændofferet på nymånedagene og ved alle Herrens hellige fester, samt alt det, man bragte som frivillige ofre til Herren. **6** Fra den første dag i den syvende måned begyndte de at bringe brændofre til Herren, selv om grunden til Herrens tempel ikke var lagt. **7** Så gav de stenhuggerne og tømrerne penge, og folkene fra Sidon og Tyrus gav de fødevarer og drikkevarer og olie, for at de skulle bringe cedertræ fra Libanon over havet til Jafo, sådan som perserkongen Kyros havde givet tilladelse til.

#### Templet grundlægges

**8** I den anden måned i det andet år, efter at de var kommet til Guds hus i Jerusalem, gik Zerubbabel, Shealtiels søn, og Jeshua, Josadaks søn, i gang sammen med de øvrige af deres brødre, præsterne og levitterne, og alle dem, der var kommet til Jerusalem fra fangenskabet; de indsatte levitterne fra tyve år og opefter til at lede arbejdet på Herrens tempel. **9** Og Jeshua, hans sønner og hans brødre, Kadmiel, Binnuj og Hodavja, trådte alle som én til for at lede dem, der skulle udføre arbejdet på Guds hus; det gjaldt også Henadads sønner sammen med deres sønner og brødre, levitterne.

**10** Da bygmestrene lagde grunden til Herrens tempel, trådte præsterne frem i deres dragt med trompeter, og levitterne, Asaf-sønnerne, med cymbler for at lovprise Herren, efter Israels konge Davids anvisning. **11** De stemte i med lovprisning og tak til Herren: »Han er god, hans trofasthed mod Israel varer til evig tid!« Og hele folket brød ud i høje jubelråb og lovpriste Herren, fordi grunden var lagt til Herrens tempel. **12** Mange af de præster og levitter og overhoveder for fædrenehusene, der var gamle, og som havde set det første tempel, græd højt, da de så grunden til dette tempel blive lagt. Men der var også mange, der løftede røsten i jubel og glæde, **13** og folk kunne ikke skelne lyden af det glade jubelråb fra lyden af folkets gråd, for folket brød ud i et højt jubelråb, og lyden kunne høres langt bort.

### Ezra 4

#### Fjendernes modstand mod byggeriet

**1** Men da Judas og Benjamins fjender hørte, at de, der havde været i landflygtighed, var ved at bygge Herren, Israels Gud, et tempel, **2** henvendte de sig til Zerubbabel og til overhovederne for fædrenehusene og sagde til dem: »Lad os være med til at bygge, for vi dyrker jeres Gud ligesom I. Ham har vi ofret til, lige siden assyrerkongen Asarhaddon bragte os hertil.« **3** Men Zerubbabel, Jeshua og de øvrige overhoveder for Israels fædrenehuse svarede: »Vi skal ikke i fællesskab bygge vor Gud et hus; vi alene skal bygge for Herren, Israels Gud, sådan som kong Kyros, Persiens konge, har befalet os.« **4** Men landets folk tog modet fra judæerne og skræmte dem fra at bygge. **5** De bestak nogle rådgivere til at kuldkaste deres planer, så længe perserkongen Kyros levede, til perserkongen Dareios’ regering.

**6** I begyndelsen af Ahasverus’ regering skrev de et anklageskrift mod Judas og Jerusalems indbyggere. **7** I Artaxerxes’ regeringstid skrev Bishlam, Mitredat, Tab’el og alle deres embedsbrødre til perserkongen Artaxerxes. Skrivelsen var med aramaisk skrift og oversat til aramaisk.

**8** Guvernøren Rekum og skriveren Shimshaj skrev følgende brev vedrørende Jerusalem til kong Artaxerxes **9** – guvernøren Rekum, skriveren Shimshaj og alle deres embedsbrødre: dommerne, gesandterne, de persiske embedsmænd, de fra Erek og Babylon, elamitterne fra Susa **10** og de øvrige folkeslag, som den store og berømte Asnappar havde ført bort og bosat i Samarias byer og andre steder i provinsen Hinsides Floden. **11** Dette er en afskrift af brevet, som de sendte ham: »Til kong Artaxerxes fra dine tjenere, mændene i provinsen Hinsides Floden: **12** Du skal vide, konge, at de judæere, som drog op til os fra dig, er kommet til Jerusalem. De er i færd med at genopbygge denne oprørske og onde by; de er ved at gøre murene færdige og har udbedret fundamenterne. **13** Nu skal du vide, konge, at hvis byen genopbygges, og dens mure bliver gjort færdige, så vil de hverken betale skat, afgifter eller andre ydelser, og i sidste ende er det kongedømmet, der lider tab. **14** Og da vi er i kongens tjeneste, er det ikke passende, at vi ser på, at kongen bliver vanæret. Derfor sender vi nu underretning til dig, konge, **15** for at man kan undersøge dine forfædres annaler. Dér vil du erfare, at denne by har været en oprørsk by, som har påført kongedømmet og provinserne tab, og at den har gjort oprør fra tidernes morgen. Det var derfor, byen blev lagt i ruiner. **16** Du skal vide, konge, at hvis denne by genopbygges, og dens mure bliver gjort færdige, så har du ikke længere nogen besiddelse i provinsen Hinsides Floden!«

**17** Kongen sendte dette svar: »Til guvernøren Rekum, skriveren Shimshaj og alle deres embedsbrødre, som bor i Samaria og andre steder i provinsen Hinsides Floden. Vær hilset! **18** Den skrivelse, I har sendt os, er blevet læst op for mig i oversættelse. **19** Jeg har givet befaling til at undersøge det, og man har fundet frem til, at denne by fra tidernes morgen har rejst sig imod kongedømmet, og at den har gjort sig skyldig i opstand og oprør. **20** Men stærke konger har hersket over Jerusalem og haft herredømmet over hele provinsen Hinsides Floden. Og de har modtaget skat, afgifter og andre ydelser. **21** Giv derfor befaling til at standse disse mænd; denne by må ikke genopbygges, før der kommer befaling fra mig. **22** Se til, at I ikke er efterladende i denne sag, så ulykken bliver større, og kongedømmet lider tab.«

**23** Så snart afskriften af kong Artaxerxes’ skrivelse var blevet læst op for Rekum, skriveren Shimshaj og deres embedsbrødre, tog de straks til Jerusalem og standsede judæerne med våbenmagt. **24** Derpå ophørte arbejdet på Guds hus i Jerusalem, og det lå stille indtil perserkongen Dareios’ andet regeringsår.

### Ezra 5

#### Genoptagelsen af byggeriet under perserkongen Dareios

**1** Men profeten Haggaj og profeten Zakarias, Iddos søn, profeterede for judæerne i Juda og Jerusalem i Israels Guds navn. **2** Derefter gik Zerubbabel, Shealtiels søn, og Jeshua, Josadaks søn, i gang med at genopbygge Guds hus i Jerusalem, og Guds profeter var sammen med dem og hjalp dem.

**3** På den tid kom Tattenaj, statholderen over provinsen Hinsides Floden, Shetar-Bozenaj og deres embedsbrødre til dem og spurgte: »Hvem har givet jer befaling til at genopbygge dette hus og gøre træværket færdigt?« **4** Og videre spurgte de dem: »Hvad hedder de mænd, som opfører denne bygning?« **5** Men Guds øje vågede over judæernes ældste, og man måtte lade dem arbejde videre, indtil en indberetning var nået frem til Dareios, så han kunne sende dem en skrivelse om sagen.

**6** Afskrift af det brev, som Tattenaj, statholderen over provinsen Hinsides Floden, Shetar-Bozenaj og hans embedsbrødre, embedsmændene i provinsen Hinsides Floden, sendte til kong Dareios. **7** De sendte redegørelsen til ham, og den lød sådan: »Til kong Dareios. Vær hilset! **8** Du skal vide, konge, at da vi kom til provinsen Juda, til den store Guds hus, var det ved at blive bygget med kvadersten, og der blev sat træ på væggene. Arbejdet bliver udført omhyggeligt og skrider frem under deres hænder. **9** Vi stillede så de ældste dette spørgsmål: Hvem har givet jer befaling til at genopbygge dette hus og gøre træværket færdigt? **10** Vi spurgte dem også om deres navne, så vi kunne skrive deres lederes navne op og meddele dem til dig. **11** De gav os denne besked: Vi er tjenere for himlens og jordens Gud, og vi genopbygger det tempel, som blev bygget for mange år siden. En stor konge i Israel byggede det og fuldendte det. **12** Men fordi vore fædre vakte himlens Guds vrede, gav han dem i babylonerkongen, kaldæeren Nebukadnesars magt. Han ødelagde dette tempel, og folket førte han i eksil til Babylon. **13** Men i Kyros’ første år som konge i Babylon udstedte kong Kyros en befaling om, at dette Guds hus skulle genopbygges. **14** Karrene af guld og sølv i Guds hus havde Nebukadnesar ført bort fra templet i Jerusalem og bragt dem til templet i Babylon. Nu lod kong Kyros dem hente fra templet i Babylon og gav dem til en, der hed Sheshbassar, som han havde gjort til statholder. **15** Han sagde til ham: Tag disse kar med, og anbring dem i templet i Jerusalem, for Guds hus skal nu bygges på sin gamle plads. **16** Så kom denne Sheshbassar og lagde fundamenterne til Guds hus i Jerusalem. Fra da af og indtil nu har man bygget på det; men det er ikke blevet færdigt.

**17** Hvis det nu behager dig, konge, så lad det blive undersøgt i det kongelige skatkammer ovre i Babylon, om det forholder sig sådan, at der er udstedt en befaling af kong Kyros om, at dette Guds hus i Jerusalem skal genopbygges. Send os så besked, konge, om din vilje i denne sag.«

### Ezra 6

**1** Så gav kong Dareios befaling til at undersøge arkiverne, hvor skattene i Babylon opbevares. **2** Og i borgen Ekbatana, i provinsen Medien, fandt man en bogrulle, hvorpå der var skrevet: Kundgørelse: **3** I kong Kyros’ første regeringsår udstedte kong Kyros en befaling vedrørende Guds hus i Jerusalem: Templet skal genopbygges som stedet, hvor man bringer slagtofre. Den gamle grundplan skal følges. Det skal være tres alen højt og tres alen bredt. **4** Der skal være tre skifter kvadersten og ét skifte træ. Udgifterne skal dækkes af den kongelige kasse. **5** Endvidere skal de kar af guld og sølv fra Guds hus, som Nebukadnesar førte bort fra templet i Jerusalem og bragte til Babylon, udleveres. De skal tilbage til deres plads i templet i Jerusalem og anbringes i Guds hus.

**6** »Nu skal I, Tattenaj, statholder over provinsen Hinsides Floden, Shetar-Bozenaj og jeres embedsbrødre, embedsmændene i provinsen Hinsides Floden, holde jer borte derfra. **7** Lad arbejdet med dette Guds hus gå sin gang, og lad judæernes statholder og deres ældste bygge dette Guds hus på dets gamle plads. **8** Jeg udsteder hermed en befaling om, hvad I skal gøre for judæernes ældste, når de bygger dette Guds hus. Disse mænd skal have udgifterne dækket fuldt ud af de kongelige indtægter fra skatteopkrævningen i provinsen Hinsides Floden, således at arbejdet ikke går i stå. **9** Hvad de behøver af tyre, væddere og lam til deres brændofre til himlens Gud, og af hvede, salt, vin og salvningsolie, skal udleveres til dem hver dag uden undtagelse på forlangende af præsterne i Jerusalem, **10** så de kan bringe ofre til himlens Gud og bede for kongens og hans sønners liv.

**11** Jeg udsteder også en befaling om, at enhver, der overtræder denne bestemmelse, som straf skal have en bjælke revet ud af sit hus; på den skal han hænges op og nagles fast, og hans hus skal lægges i grus. **12** Måtte den Gud, der har ladet sit navn bo der, styrte enhver konge og ethvert folk, der tager skridt til at overtræde bestemmelsen og ødelægge dette Guds hus i Jerusalem. Jeg, Dareios, udsteder befalingen! Den skal udføres i alle enkeltheder.«

**13** Så gjorde Tattenaj, statholderen over provinsen Hinsides Floden, Shetar-Bozenaj og deres embedsbrødre, nøjagtigt som kong Dareios havde sendt besked om. **14** Judæernes ældste fortsatte med byggeriet, og det skred godt frem takket være profeten Haggajs og Iddos søn Zakarias’ profetier. De byggede det færdigt på befaling af Israels Gud og på befaling af perserkongerne Kyros, Dareios og Artaxerxes. **15** Templet stod færdigt på den tredje dag i måneden adar i kong Dareios’ sjette regeringsår.

#### Tempelindvielsen og påskefesten

**16** Israelitterne – præsterne, levitterne og de øvrige, der havde været i landflygtighed – fejrede indvielsen af Guds hus i glæde. **17** Ved indvielsen af Guds hus ofrede de hundrede tyre, to hundrede væddere og fire hundrede lam og som syndoffer for hele Israel tolv gedebukke, svarende til tallet på Israels stammer. **18** Så indsatte de præsterne i deres afdelinger og levitterne i deres skifter til tjenesten for Gud i Jerusalem, sådan som det er foreskrevet i Moses’ bog.

**19** De fra landflygtigheden fejrede påsken den fjortende dag i den første måned. **20** Præsterne og levitterne havde renset sig, alle som én; de var alle sammen rene. De slagtede påskelammene for alle fra landflygtigheden og for deres brødre præsterne og sig selv. **21** I måltidet deltog de israelitter, som var vendt tilbage fra landflygtigheden, og alle, der havde skilt sig ud fra landets urene folk og havde sluttet sig til dem for at dyrke Herren, Israels Gud. **22** I syv dage fejrede de de usyrede brøds fest i glæde, for Herren havde bragt dem glæde; han havde vendt assyrerkongens hjerte til dem, så han støttede dem i arbejdet på Guds, Israels Guds, hus.

### Ezra 7

#### Perserkongen Artaxerxes’ bemyndigelse af Ezra

**1** Senere, i perserkongen Artaxerxes’ regeringstid, drog Ezra, søn af Seraja, søn af Azarja, søn af Hilkija, **2** søn af Shallum, søn af Sadok, søn af Akitub, **3** søn af Amarja, søn af Azarja, søn af Merajot, **4** søn af Zerakja, søn af Uzzi, søn af Bukki, **5** søn af Abishua, søn af Pinehas, søn af Eleazar, søn af ypperstepræsten Aron **6** – denne Ezra drog op fra Babylon. Han var skriftlærd, velbevandret i Moses’ lov, som Herren, Israels Gud, havde givet. Kongen opfyldte alle hans ønsker, fordi Herren hans Guds hånd var over ham. **7** Nogle af israelitterne og af præsterne, levitterne, sangerne, portvagterne og tempeltrællene drog op til Jerusalem i kong Artaxerxes’ syvende regeringsår. **8** Han kom til Jerusalem i den femte måned; det var i kongens syvende år. **9** Han havde besluttet at bryde op fra Babylon den første dag i den første måned, og den første dag i den femte måned kom han til Jerusalem, for hans Guds gode hånd var over ham. **10** For Ezra havde sat sig for at granske Herrens lov og følge den og lære Israel lov og ret.

**11** Dette er en afskrift af den skrivelse, som kong Artaxerxes gav præsten Ezra, den skriftlærde, skriftlærd i Herrens bud og love for Israel:

**12** »Artaxerxes, kongernes konge, til præsten Ezra, den skriftlærde, kyndig i himlens Guds lov: **13** Jeg udsteder hermed befaling om, at enhver i mit kongerige, der hører til Israels folk, dets præster og levitter, og som ønsker at drage til Jerusalem, kan drage derhen sammen med dig, **14** da du er sendt af kongen og hans syv rådgivere for at undersøge forholdene i Juda og Jerusalem ud fra din Guds lov, som du har i din hånd. **15** Du skal tage det sølv og guld med, som kongen og hans rådgivere har givet til Israels Gud, der har sin bolig i Jerusalem, **16** og alt det sølv og guld, du modtager i hele provinsen Babylon, tillige med de frivillige gaver, som folket og præsterne giver til deres Guds hus i Jerusalem. **17** Så skal du samvittighedsfuldt for disse penge købe tyre, væddere og lam med tilhørende afgrødeofre og drikofre, og du skal ofre dem på alteret i jeres Guds hus i Jerusalem. **18** Resten af sølvet og guldet kan du og dine brødre gøre med, som I finder det rigtigt efter jeres Guds vilje. **19** Og karrene, som du har modtaget til tjenesten i din Guds hus, skal du aflevere for Guds ansigt i Jerusalem. **20** Hvis der er andet, der behøves til din Guds hus, som det påhviler dig at betale, skal du få det fra de kongelige skatkamre.

**21** Jeg, kong Artaxerxes, udsteder hermed en befaling til alle skatmestrene i provinsen Hinsides Floden: Alt, hvad præsten Ezra, skriftlærd i himlens Guds lov, kræver af jer, skal I yde ham fuldt ud, **22** op til hundrede talenter sølv, hundrede kor hvede, hundrede bat vin, hundrede bat salvningsolie og så meget salt, der behøves. **23** Alt, hvad himlens Gud befaler med hensyn til himlens Guds hus, skal udføres med omhu, for at ikke kongens og hans sønners kongerige skal rammes af vrede. **24** Og I skal vide, at det ikke er tilladt at pålægge præsterne, levitterne, sangerne, portvagterne, tempeltrællene og andre, der gør tjeneste i dette Guds hus, skat, afgifter eller andre ydelser.

**25** Du, Ezra, skal ud fra den Guds visdom, du er i besiddelse af, indsætte dommere og retshåndhævere til at dømme hele folket i provinsen Hinsides Floden, alle dem, der kender din Guds love; og dem, som ikke kender dem, skal I belære. **26** Enhver, der ikke følger din Guds lov og kongens lov, over ham skal der samvittighedsfuldt fældes dom, enten henrettelse, forvisning, bøde eller fængsel.«

**27** Lovet være Herren, vore fædres Gud, som gav kongen den tanke at smykke Herrens hus i Jerusalem, **28** og som skaffede mig velvilje hos kongen og hans rådgivere og hos alle kongens mægtige stormænd. Fordi Herren min Guds hånd var over mig, fattede jeg mod og samlede nogle af Israels overhoveder; de skulle drage op sammen med mig.

### Ezra 8

#### Ezras rejse til Jerusalem

**1** Dette er de overhoveder for fædrenehusene med deres registrerede, som sammen med mig drog op fra Babylon under kong Artaxerxes’ regering: **2** Af Pinehas’ efterkommere: Gershom; af Itamars efterkommere: Daniel; af Davids efterkommere: Hattush, **3** Shekanjas søn; af Par’oshs efterkommere: Zekarja; sammen med ham blev 150 mænd registreret; **4** af Pahat-Moabs efterkommere: Eljo’enaj, Zerakjas søn; sammen med ham 200 mænd; **5** af Zattus efterkommere: Shekanja, Jahaziels søn; sammen med ham 300 mænd; **6** af Adins efterkommere: Ebed, Jonatans søn; sammen med ham 50 mænd; **7** af Elams efterkommere: Jesaja, Ataljas søn; sammen med ham 70 mænd; **8** af Shefatjas efterkommere: Zebadja, Mikaels søn; sammen med ham 80 mænd; **9** af Joabs efterkommere: Obadja, Jehiels søn; sammen med ham 218 mænd; **10** af Banis efterkommere: Shelomot, Josifjas søn; sammen med ham 160 mænd; **11** af Bebajs efterkommere: Zekarja, Bebajs søn; sammen med ham 28 mænd; **12** af Azgads efterkommere: Johanan, Katans søn; sammen med ham 110 mænd; **13** af Adonikams efterkommere, de sidste: deres navne var Elifelet, Je’iel og Shemaja; sammen med dem 60 mænd; **14** af Bigvajs efterkommere: Utaj og Zabbud; sammen med dem 70 mænd.

**15** Jeg samlede dem ved floden, der løber ud i Ahava. Dér lå vi i lejr i tre dage. Jeg gennemgik lægfolket og præsterne, men fandt ingen levitter dér. **16** Så sendte jeg bud efter overhovederne Eliezer, Ariel, Shemaja, Elnatan, Jarib, Elnatan, Natan, Zekarja og Meshullam og efter lærerne Jojarib og Elnatan, **17** og jeg befalede dem at gå til Iddo, overhovedet over stedet Kasifja. Jeg lagde dem de ord i munden, de skulle sige til Iddo og hans brødre, der boede på stedet Kasifja, at de skulle sende os nogle mænd, der kunne gøre tjeneste i vor Guds hus. **18** Og fordi vor Guds gode hånd var over os, sendte de os af efterkommerne efter Makli, søn af Levi, søn af Israel, en klog mand, Sherebja, sammen med hans sønner og brødre, 18 mand, **19** og af Meraris efterkommere Hashabja sammen med hans bror Jesaja og deres sønner, 20 mand, **20** og af tempeltrællene, som David og stormændene havde stillet til tjeneste for levitterne, 220 tempeltrælle, alle sammen udpeget med navns nævnelse.

**21** Derpå lod jeg ved floden Ahava udråbe en faste; vi skulle ydmyge os for vor Gud og bede ham om god rejse for os og vores børn og alle vores ejendele. **22** Jeg havde nemlig skammet mig for at anmode kongen om ryttere til at hjælpe os mod fjenden undervejs, for vi havde sagt til kongen: »Vor Guds hånd hviler beskyttende over alle, der søger ham; men hans mægtige vrede er over alle, der svigter ham.« **23** Vi fastede, og vi bad vor Gud om det, og han bønhørte os.

**24** Så udvalgte jeg tolv af de ledende præster samt Sherebja og Hashabja og sammen med dem ti af deres brødre. **25** Jeg vejede sølvet, guldet og karrene af til dem, den afgift til vor Guds hus, som kongen, hans rådgivere og hans stormænd og alle de israelitter, der befandt sig der, havde ydet. **26** Jeg vejede af og gav dem 650 talenter sølv og 100 sølvkar til to talenter samt 100 talenter guld, **27** tyve guldbægre til 1000 darejker og to kar af fin gul bronze, så kostbare som guld. **28** Jeg sagde til dem: »I er helliget Herren, og karrene er helliget; sølvet og guldet er en frivillig gave til Herren, jeres fædres Gud. **29** Våg over det og vogt det, indtil I får det afvejet for de ledende præster og levitter og for overhovederne for Israels fædrenehuse i Jerusalem, i kamrene i Herrens tempel.« **30** Så tog præsterne og levitterne imod det afvejede sølv og guld og karrene for at bringe det til Jerusalem, til vor Guds hus.

**31** Den tolvte dag i den første måned brød vi op fra floden Ahava for at drage til Jerusalem. Vor Guds hånd var over os; han reddede os fra fjender og røvere undervejs. **32** Vi kom til Jerusalem, og dér hvilede vi ud i tre dage. **33** Den fjerde dag vejede vi i vor Guds hus sølvet og guldet og karrene af og gav det til Meremot, præsten Urijas søn; sammen med ham var Eleazar, Pinehas’ søn, og sammen med dem var levitterne Jozabad, Jeshuas søn, og Noadja, Binnujs søn. **34** Det hele blev gennemgået efter tal og vægt, og samtidig blev den samlede vægt skrevet op.

**35** De, der kom fra fangenskab og havde været i landflygtighed, bragte brændofre til Israels Gud: 12 tyre for hele Israel, 96 væddere, 77 lam og 12 syndofferbukke. Det var alt sammen et brændoffer til Herren.

**36** Så overgav de kongens forordninger til kongens satrapper og statholdere i provinsen Hinsides Floden, og de gav både folket og Guds hus deres støtte.

### Ezra 9

#### Ezras bodsklage

**1** Da de var færdige med det, kom stormændene til mig og sagde: »Folket Israel og præsterne og levitterne har ikke skilt sig ud fra folkene fra andre lande og deres afskyelige handlinger; det drejer sig om kana’anæerne, hittitterne, perizzitterne, jebusitterne, ammonitterne, moabitterne, egypterne og amoritterne. **2** For de selv og deres sønner har giftet sig med deres døtre, så den hellige slægt har blandet sig med folkene fra andre lande. Og stormændene og fyrsterne har været de første til denne troløshed.«

**3** Da jeg hørte det, flængede jeg mine klæder og min kappe, og jeg rev hår og skæg af og sad stiv af rædsel. **4** Alle de, der skælvede for Israels Guds ord mod troløsheden hos dem, der havde været i landflygtighed, samledes omkring mig; men jeg sad stiv af rædsel til aftenofferets tid. **5** Ved aftenofferets tid rejste jeg mig fra min bodsøvelse i mine flængede klæder og kappe; jeg faldt på knæ og bredte mine hænder ud mod Herren min Gud **6** og sagde: »Min Gud! Fuld af skam og skændsel løfter jeg mit ansigt mod dig, min Gud, for vore synder er vokset os over hovedet, og vor skyld når til himlen. **7** Lige siden vore fædres tid har vor skyld været stor, og på grund af vore synder er vi, vores konger og vores præster, blevet overgivet til andre landes konger, til sværd, fangenskab, udplyndring og skam, og sådan er det den dag i dag. **8** Men nu har vi et kort stykke tid haft den nåde fra Herren vor Gud, at han har ladet nogle få af os overleve og ladet os slå teltpløkken i på sit hellige sted, så vor Gud har givet vores øjne lys og givet os en smule livskraft i vores trældom. **9** Selv om vi er trælle, har vor Gud ikke svigtet os i vores trældom, men har skaffet os velvilje hos perserkongerne, så vi fik kræfter til at genopbygge vor Guds hus og genrejse dets ruiner, så vi fik et gærde i Juda og Jerusalem.

**10** Vor Gud, hvad skal vi nu sige efter dette? For vi har svigtet de befalinger, **11** du gav gennem dine tjenere, profeterne, da du sagde: Det land, I skal ind og tage i besiddelse, er et urent land på grund af de fremmede folks urenhed med de afskyelige handlinger, som de i deres urenhed har fyldt det med fra ende til anden. **12** Derfor må I ikke give jeres døtre til deres sønner, og I må ikke lade jeres sønner gifte sig med deres døtre. I må aldrig nogen sinde tilstræbe deres velfærd og lykke, for at I kan være stærke og nyde landets goder og lade det gå i arv til jeres sønner til evig tid. **13** Og med alt det, der er kommet over os på grund af vore onde gerninger og vor store skyld, har du, vor Gud, skånet os mere, end vi har fortjent, og givet os disse overlevende her. **14** Skulle vi så på ny overtræde dine bud ved at bringe os i familie med disse afskyelige folk? Ville du da ikke blive så vred på os, at du ville tilintetgøre os, så der ikke blev nogen overlevende tilbage? **15** Herre, Israels Gud, du er retfærdig; vi er i dag tilbage som overlevende. Nu står vi foran dig i al vor skyld; ingen kan bestå for dit ansigt på grund af dette.«

### Ezra 10

#### Opløsning af de blandede ægteskaber

**1** Mens Ezra grædende kastede sig ned foran Guds hus og bad og aflagde bekendelse, samledes en meget stor skare af israelitter omkring ham, mænd, kvinder og børn, og folket græd højt. **2** Shekanja, Jehiels søn, en af Elams efterkommere, tog til orde og sagde til Ezra: »Vi har været troløse mod vor Gud og giftet os med fremmede kvinder fra landets folk; men alligevel er der håb for Israel. **3** Lad os over for vor Gud slutte den pagt, at vi sender alle kvinder og deres børn bort, sådan som du, herre, og de, der skælver for vor Guds bud, råder til. Der bør handles efter loven! **4** Rejs dig, for sagen hviler på dig, men vi er med dig! Fat mod, og gå i gang!«

**5** Så rejste Ezra sig og tog de ledende præster og levitter og hele Israel i ed på, at de ville handle sådan, og det aflagde de ed på. **6** Derpå forlod Ezra stedet foran Guds hus og gik til Eljashibs søn Johanans kammer, hvor han tilbragte natten uden at spise eller drikke, fordi han sørgede over troløsheden hos dem, der havde været i landflygtighed.

**7** Så gik der bud ud til alle i Juda og Jerusalem, der havde været i landflygtighed, om at samles i Jerusalem. **8** Enhver, der ikke kom i løbet af tre dage, hans ejendom skulle der lægges band på efter stormændenes og de ældstes bestemmelse, og han skulle skilles ud fra de landflygtiges forsamling.

**9** I løbet af de tre dage samledes alle Judas og Benjamins mænd i Jerusalem; det var den niende måned, den tyvende dag i måneden. Hele folket satte sig på pladsen foran Guds hus, skælvende både på grund af sagen og på grund af regnen. **10** Så rejste præsten Ezra sig og sagde til dem: »I har handlet troløst ved at gifte jer med fremmede kvinder; I har øget Israels skyld. **11** Aflæg nu bekendelse for Herren, jeres fædres Gud, og gør hans vilje. Skil jer ud fra landets folk og de fremmede kvinder.« **12** Hele forsamlingen svarede med høj røst: »Ja, vi vil gøre, som du siger til os! **13** Men her er mange mennesker, og det er regntid; vi kan ikke blive stående herude. Og det er ikke en eller to dages arbejde, for vi er mange, der har syndet på dette punkt. **14** Lad vores stormænd træde frem for hele forsamlingen, og lad alle i vores byer, der har giftet sig med fremmede kvinder, komme på fastsatte tidspunkter og sammen med dem de ældste og dommerne fra hver enkelt by, for at vi kan vende vor Guds glødende vrede fra os i denne sag.« **15** Kun Jonatan, Asaels søn, og Jakzeja, Tikvas søn, satte sig imod det, og Meshullam og levitten Shabbetaj støttede dem.

**16** De, der havde været i landflygtighed, gjorde således, og præsten Ezra udvalgte mænd, overhovederne for de enkelte fædrenehuse, alle sammen med navns nævnelse. De holdt møde den første dag i den tiende måned for at undersøge sagen. **17** Og den første dag i den første måned var de færdige med sagen om alle de mænd, der havde giftet sig med fremmede kvinder.

**18** Blandt præsterne fandtes nogle, der havde giftet sig med fremmede kvinder. Af Josadaks søn Jeshuas efterkommere og hans brødre: Ma’aseja, Eliezer, Jarib og Gedalja. **19** De gav hånd på, at de ville sende deres hustruer bort, og deres skyldoffer var en vædder for deres skyld; **20** af Immers efterkommere: Hanani og Zebadja; **21** af Harims efterkommere: Ma’aseja, Elija, Shemaja, Jehiel og Uzija; **22** af Pashkurs efterkommere: Eljo’enaj, Ma’aseja, Ismael, Netan’el, Jozabad og El’asa. **23** Af levitterne: Jozabad, Shim’i, Kelaja, den samme som Kelita, Petakja, Juda og Eliezer. **24** Af sangerne: Eljashib. Af portvagterne: Shallum, Telem og Uri. **25** Af Israel: Af Par’oshs efterkommere: Ramja, Jizzija, Malkija, Mijjamin, Eleazar, Malkija og Benaja; **26** af Elams efterkommere: Mattanja, Zekarja, Jehiel, Abdi, Jeremot og Elija; **27** af Zattus efterkommere: Eljo’enaj, Eljashib, Mattanja, Jeremot, Zabad og Aziza; **28** af Bebajs efterkommere: Johanan, Hananja, Zabbaj, Atlaj; **29** af Banis efterkommere: Meshullam, Malluk, Adaja, Jashub, Sheal og Jeramot; **30** af Pahat-Moabs efterkommere: Adna, Kelal, Benaja, Ma’aseja, Mattanja, Besal’el, Binnuj og Manasse; **31** af Harims efterkommere: Eliezer, Jissija, Malkija, Shemaja, Simeon, **32** Benjamin, Malluk og Shemarja; **33** af Hashums efterkommere: Mattenaj, Mattatta, Zabad, Elifelet, Jeremaj, Manasse og Shim’i; **34** af Banis efterkommere: Ma’adaj, Amram, Uel, **35** Benaja, Bedja, Keluhu, **36** Vanja, Meremot, Eljashib, **37** Mattanja, Mattenaj og Ja’asaj; **38** af Binnujs efterkommere: Shim’i, **39** Shelemja, Natan, Adaja, **40** Maknadbaj, Shashaj, Sharaj, **41** Azar’el, Shelemja, Shemarja, **42** Shallum, Amarja og Josef; **43** af Nebos efterkommere: Je’iel, Mattitja, Zabad, Zebina, Jaddaj, Joel og Benaja. **44** Alle disse havde giftet sig med fremmede kvinder, men nu sendte de kvinderne og børnene bort.

------------------------------------------------------------------------

## Nehemias’ Bog

### Neh 1

#### Nehemias’ bøn

**1** Nehemias’, Hakaljas søns, beretning.

I det tyvende år, i måneden kislev, mens jeg var i borgen i Susa, **2** kom Hanani, en af mine brødre, sammen med nogle mænd fra Juda. Jeg spurgte dem ud om judæerne, de overlevende der var tilbage fra fangenskabet, og om Jerusalem, **3** og de svarede mig: »De, som dér i provinsen er tilbage fra fangenskabet, lever i stor nød og vanære. Jerusalems mur er brudt ned og dens porte gået op i flammer.«

**4** Da jeg hørte disse ord, satte jeg mig ned og græd og sørgede i dagevis, mens jeg fastede og bad for himlens Guds ansigt. **5** Jeg sagde: »Ak, Herre, himlens Gud, du store og frygtindgydende Gud, der bevarer pagten og troskaben mod dem, der elsker dig og holder dine bud! **6** Lad dit øre lytte og dine øjne være åbne, så du hører din tjeners bøn, som jeg nu beder for dit ansigt dag og nat for dine tjenere israelitterne. Jeg bekender de synder, som vi israelitter har begået mod dig, og som også jeg og min fars hus har begået. **7** Vi har handlet ondt mod dig og har ikke holdt de befalinger, love og retsregler, du gav din tjener Moses. **8** Husk det, du indskærpede din tjener Moses: Handler I troløst, vil jeg sprede jer blandt folkene; **9** men vender I om til mig og følger mine befalinger omhyggeligt, vil jeg samle jeres fordrevne, om så de befinder sig ved verdens ende. Jeg vil bringe dem til det sted, jeg har udvalgt til bolig for mit navn. **10** Det er dine tjenere og dit folk, som du har udfriet med din store kraft og stærke hånd. **11** Ak, Herre, lad dit øre lytte til din tjeners bøn og til bønnen fra dine tjenere, som ønsker at frygte dit navn. Lad det lykkes for mig, din tjener, lad mig finde barmhjertighed hos denne mand!« Jeg var nemlig mundskænk hos kongen.

### Neh 2

#### Nehemias får tilladelse til at rejse til Jerusalem

**1** I kong Artaxerxes’ tyvende regeringsår, i måneden nisan, da jeg havde tilsyn med vinen, bar jeg vinen frem og gav kongen den. Jeg havde ikke før set mismodig ud, når jeg stod foran kongen, **2** så kongen spurgte mig: »Hvorfor ser du mismodig ud, når du ikke er syg? Det kan kun være, fordi du er ked af det.« Jeg blev meget bange, **3** men svarede kongen: »Kongen leve evigt! Hvorfor skulle jeg ikke være mismodig, når byen med mine fædres grave ligger i ruiner, og dens porte er fortæret af ild?« **4** Kongen spurgte mig: »Hvad er det, du ønsker?« Jeg bad til himlens Gud **5** og sagde til kongen: »Hvis det behager kongen, og hvis du har godhed for din tjener, så lad mig tage til Juda, til byen med mine fædres grave, så jeg kan genopbygge den.« **6** Kongen svarede mig, mens dronningen sad ved hans side: »Hvor længe vil din rejse vare, og hvornår kommer du tilbage?« Da kongen billigede, at jeg tog af sted, meddelte jeg ham tidspunktet. **7** Og jeg sagde til kongen: »Hvis det behager kongen, så lad mig få breve med til statholderne i provinsen Hinsides Floden, om at de skal lade mig rejse igennem, så jeg kan komme til Juda. **8** Lad mig også få et brev til Asaf, der har tilsyn med kongens parker, om at han skal give mig træ til bjælkerne i tempelborgens porte, til byens mur og til det hus, jeg skal bo i.« Det gav kongen mig, fordi min Guds gode hånd var over mig.

**9** Da jeg kom til statholderne i provinsen Hinsides Floden, gav jeg dem brevene fra kongen. Kongen havde sendt befalingsmænd og ryttere med mig. **10** Da horonitten Sanballat og den ammonitiske træl Tobija hørte det, blev de forbitrede over, at der var kommet et menneske, der ville israelitternes vel.

#### Den natlige inspektion af Jerusalems bymur

**11** Da jeg var kommet til Jerusalem og havde været der i tre dage, **12** begav jeg mig af sted om natten sammen med nogle få mænd uden at sige til nogen, hvad min Gud havde lagt mig på sinde at gøre for Jerusalem. Der var ikke andre dyr med end det, jeg red på. **13** Om natten red jeg ud gennem Dalporten forbi Dragekilden til Møgporten, og jeg undersøgte Jerusalems mure, hvor de var brudt ned, og hvor dens porte var fortæret af ild. **14** Da jeg nåede frem til Kildeporten og Kongedammen, var der ikke plads til, at dyret, jeg red på, kunne komme videre. **15** Så red jeg op gennem dalen om natten og undersøgte muren; derpå vendte jeg tilbage gennem Dalporten og kom hjem.

**16** Fyrsterne vidste ikke, hvor jeg havde været, og hvad jeg havde foretaget mig; indtil da havde jeg ikke sagt noget til judæerne, hverken til præsterne eller de fornemme og fyrsterne eller til de øvrige, der skulle udføre arbejdet. **17** Men nu sagde jeg til dem: »I ser den nød, vi er i; Jerusalem ligger i ruiner, og dens porte er gået op i flammer. Lad os nu genopbygge Jerusalems mur, så vi ikke længere lever i vanære.« **18** Da jeg fortalte dem, hvordan Guds hånd havde været god mod mig, og om de ord, kongen havde talt til mig, sagde de: »Vi vil gå i gang med at bygge!« Og så tog de ivrigt fat på den gode sag.

**19** Da horonitten Sanballat og den ammonitiske træl Tobija og araberen Geshem hørte det, spottede og hånede de os og sagde: »Hvad er det, I foretager jer? Vil I gøre oprør mod kongen?« **20** Men jeg svarede dem: »Himlens Gud vil lade det lykkes for os! Vi, hans tjenere, går i gang med at bygge, men I har hverken del eller ret i Jerusalem, og I får ikke eftermæle dér«

### Neh 3

#### Genopbygningen af muren

**1** Ypperstepræsten Eljashib og hans brødre, præsterne, gik i gang med at bygge Fåreporten; de tømrede den af bjælker og satte dens portfløje ind; så fortsatte de indtil Mea-tårnet og indtil Hanan’el-tårnet. **2** Ved siden af dem byggede mænd fra Jeriko og ved siden af dem Zakkur, Imris søn. **3** Fiskeporten byggede Sena’as efterkommere; de tømrede den af bjælker og satte dens portfløje ind med lås og slå. **4** Ved siden af dem arbejdede Meremot, Urijas søn, Kos’ sønnesøn, med udbedringen af muren. Ved siden af dem arbejdede Meshullam, Berekjas søn, Meshezab’els sønnesøn; ved siden af dem arbejdede Sadok, Ba’anas søn; **5** ved siden af dem arbejdede folkene fra Tekoa; men de fornemme derfra ville ikke bøje nakken under arbejdet for deres herrer. **6** Jeshana-porten udbedrede Jojada, Paseas søn, og Meshullam, Besodjas søn; de tømrede den af bjælker og satte dens portfløje ind med lås og slå. **7** Ved siden af dem arbejdede gibeonitten Melatja og meronotitten Jadon sammen med mændene fra Gibeon og Mispa ved residensen for statholderen over provinsen Hinsides Floden; **8** ved siden af dem arbejdede Uzziel, Harhajas søn, en af guldsmedene; ved siden af ham arbejdede Hananja, en af salveblanderne; de byggede på Jerusalem indtil den brede mur; **9** ved siden af dem arbejdede Refaja, Hurs søn; han var leder for den ene halvdel af Jerusalems distrikt; **10** ved siden af ham arbejdede Jedaja, Harumafs søn, ud for sit hus; ved siden af ham arbejdede Hattush, Hashabnejas søn. **11** På den følgende strækning udbedrede Malkija, Harims søn, og Hashub, Pahat-Moabs søn, Ovntårnet; **12** ved siden af ham arbejdede Shallum, Hallokeshs søn, sammen med sine døtre; han var leder for den anden halvdel af Jerusalems distrikt.

**13** Dalporten udbedrede Hanun og indbyggerne i Zanoa; de genopbyggede den og satte dens portfløje ind med lås og slå, og de byggede tusind alen af muren indtil Møgporten; **14** Møgporten udbedrede Malkija, Rekabs søn, der var leder for Bet-ha-Kerems distrikt; han genopbyggede den og satte dens portfløje ind med lås og slå. **15** Kildeporten udbedrede Shallun, Kol-Hozes søn, der var leder for Mispas distrikt; han genopbyggede den, lagde tag over den og satte dens portfløje ind med lås og slå; han genopbyggede også muren ved Shela-dammen nær ved kongens have indtil trappen, der fører ned fra Davidsbyen. **16** Efter ham arbejdede Nehemja, Azbuks søn, der var leder for den ene halvdel af Bet-Surs distrikt, til et sted over for Davidsgravene og til den kunstige dam og kasernen; **17** efter ham arbejdede levitterne under ledelse af Rekum, Banis søn; ved siden af ham arbejdede Hashabja for sit distrikt; han var leder for den ene halvdel af Ke’ilas distrikt; **18** efter ham arbejdede hans brødre under ledelse af Binnuj, Henadads søn, der var leder for den anden halvdel af Ke’ilas distrikt; **19** ved siden af ham udbedrede Ezer, Jeshuas søn, der var leder for Mispa, den følgende strækning over for opgangen til våbenkammeret ved hjørnet; **20** efter ham udbedrede Baruk, Zabbajs søn, den følgende strækning fra hjørnet hen til døren til ypperstepræsten Eljashibs hus; **21** efter ham udbedrede Meremot, Urijas søn, Kos’ sønnesøn, den følgende strækning fra døren til Eljashibs hus til enden af Eljashibs hus; **22** efter ham arbejdede præsterne, mænd fra omegnen; **23** efter dem arbejdede Benjamin og Hashub ud for deres hus; efter dem arbejdede Azarja, Ma’asejas søn, Ananjas sønnesøn, ved siden af sit hus; **24** efter ham udbedrede Binnuj, Henadads søn, den følgende strækning fra Azarjas hus til hjørnet og krogen; **25** efter ham arbejdede Palal, Uzajs søn, lige over for hjørnet og det øvre tårn, der springer frem fra kongens palads, ved vagtgården; efter ham arbejdede Pedaja, Par’oshs søn, **26** – tempeltrællene boede på Ofel – til et sted over for Vandporten mod øst og det fremspringende tårn; **27** efter ham udbedrede folkene fra Tekoa den følgende strækning over for det store fremspringende tårn indtil Ofel-muren. **28** Oven for Hesteporten arbejdede præsterne, hver især ud for sit hus; **29** efter dem arbejdede Sadok, Immers søn, ud for sit hus; efter ham arbejdede Shemaja, Shekanjas søn, der vogtede østporten; **30** efter ham udbedrede Hananja, Shelemjas søn, og Hanun, Salafs sjette søn, den følgende strækning; efter ham arbejdede Meshullam, Berekjas søn, ud for sit kammer; **31** efter ham arbejdede Malkija, en af guldsmedene, indtil tempeltrællenes og handelsmændenes hus over for Mifkad-porten og indtil tagværelset oven på krogen; **32** og mellem tagværelset oven på krogen og Fåreporten arbejdede guldsmedene og handelsmændene.

#### Fjendernes modstand mod byggeriet

**33** Da Sanballat hørte, at vi var i gang med at genopbygge muren, blev han rasende, og han begyndte at spotte judæerne. **34** Han talte til sine landsmænd og hæren i Samaria og sagde: »Hvad er det, disse elendige judæere laver? Vil de virkelig bygge muren? Vil de ofre og gøre det færdigt på én og samme dag? Vil de gøre de forbrændte sten i grusdyngerne levende?« **35** Og ammonitten Tobija, der stod ved siden af ham, sagde: »Selv om de bygger den op, så kan en ræv lave hul i deres stenmur, hvis den springer op på den!«

**36** Hør, vor Gud, hvordan vi er genstand for foragt! Lad deres hån komme over deres eget hoved, og lad dem blive udplyndret i et land, hvor de sidder i fangenskab! **37** Lad ikke deres skyld være skjult og deres synd blive slettet for dit ansigt, for de har krænket dem, der bygger!

**38** Men vi byggede på muren, og hele muren blev bygget sammen i halv højde, og folket havde mod til at gå videre.

### Neh 4

**1** Da Sanballat og Tobija og araberne, ammonitterne og ashdoditterne hørte, at udbedringen af Jerusalems mure skred frem, efterhånden som bruddene blev fyldt ud, blev de meget vrede. **2** De dannede alle en sammensværgelse for at angribe Jerusalem og skabe forvirring for mig. **3** Men vi bad til vor Gud og satte vagtposter imod dem til værn for byen dag og nat. **4** I Juda sagde man:

> »Bærernes kraft nedbrydes,  
> der er så mange murbrokker;  
> vi er ikke i stand til  
> at bygge på muren.«

**5** Og vore fjender sagde: »De må ikke få noget at vide eller se, før vi er midt iblandt dem; så slår vi dem ihjel og standser arbejdet!« **6** Men da de judæere, som boede i nærheden af dem, en halv snes gange var kommet og havde fortalt os om de planer, fjenderne havde udtænkt imod os, **7** opstillede jeg nogle folk neden for pladsen bag muren på de åbne steder; jeg opstillede folket familievis med deres sværd, lanser og buer. **8** Da jeg så dem, stod jeg frem og talte til de fornemme og fyrsterne og til resten af folket: »Vær ikke bange for dem! Husk på den store og frygtindgydende Herre, og kæmp for jeres brødre, jeres sønner, døtre, koner og jeres hjem!«

**9** Da vore fjender hørte, at vi var blevet underrettet, og da Gud således havde kuldkastet deres plan, vendte vi alle tilbage til muren, hver til sit arbejde. **10** Fra da af var den ene halvdel af mine folk beskæftiget med arbejdet, mens den anden halvdel stod væbnet med lanser, skjolde, buer og brynjer bag alle judæerne, **11** der byggede på muren; også bærerne var bevæbnede. De arbejdede alle med den ene hånd, mens de holdt spyddet i den anden. **12** Og enhver, der byggede, havde sit sværd bundet om lænden, mens de byggede. Den, der skulle støde i hornet, stod ved siden af mig. **13** Og jeg sagde til de fornemme og fyrsterne og til resten af folket: »Arbejdet er stort og omfattende, og vi er spredt langt fra hinanden på muren. **14** I skal samle jer omkring os på det sted, hvorfra I hører hornets klang. Vor Gud vil kæmpe for os!«

**15** Mens halvdelen stod væbnet med lanserne, arbejdede vi, fra det blev lyst, til stjernerne kom frem. **16** Samtidig sagde jeg til folket: »Enhver skal blive i Jerusalem om natten sammen med sine folk; de skal holde vagt om natten og arbejde om dagen.« **17** Og hverken jeg eller mine brødre, mine folk eller vagterne i mit følge tog tøjet af; enhver havde sit spyd i højre hånd.

### Neh 5

#### Sociale foranstaltninger

**1** Der lød stærke klager fra folket og deres hustruer mod deres judæiske brødre. **2** Nogle sagde: »Vi må give vores sønner og døtre i pant, for at vi kan få korn og noget at spise og opretholde livet.« **3** Andre sagde: »Vi må pantsætte vores marker, vingårde og huse, for at vi kan få korn under hungersnøden.« **4** Og andre sagde: »Vi har måttet belåne vores marker og vingårde for at få penge til skatten til kongen. **5** Vi er dog af samme kød og blod som vores brødre, og vores sønner er ligesom deres, men vi må tvinge vores sønner og døtre i trældom; ja, nogle af vores døtre er allerede gjort til trælle. Vi står magtesløse, for vores marker og vingårde tilhører andre!«

**6** Da jeg hørte deres klager og det, de sagde, blev jeg meget vred. **7** Og da jeg havde overvejet det, gik jeg i rette med de fornemme og fyrsterne og sagde til dem: »I driver åger med jeres brødre!« Derfor indkaldte jeg en stor forsamling **8** og sagde: »Vi har, så godt vi kunne, løskøbt vores judæiske brødre, som havde solgt sig til andre folk; men nu sælger I jeres brødre, og de må lade sig sælge til os!« Da de tav og ikke havde noget at sige, **9** sagde jeg: »I bærer jer ikke rigtigt ad! Burde I ikke vandre i frygt for vor Gud, så I undgik spotten fra de folk, som er vores fjender? **10** Både jeg, mine brødre og mine folk har lånt dem penge og korn; lad os nu eftergive dem denne gæld! **11** Giv dem straks deres marker, vingårde, olivenlunde og huse tilbage, og eftergiv dem de lån, I har givet dem i penge, korn, vin og olie!« **12** De svarede: »Vi vil give dem det tilbage og ikke kræve noget af dem. Vi vil gøre, som du siger.« Så tilkaldte jeg præsterne og tog dem i ed på, at de ville gøre sådan. **13** Jeg rystede kappefolden og sagde: »Sådan vil Gud ryste enhver ud af hans hus og ejendom, hvis han ikke holder dette ord, ja, sådan skal han rystes og blive tom!« Hele forsamlingen sagde amen, og de lovpriste Herren. Og folket handlede efter det.

**14** Endvidere har jeg og mine brødre, fra den dag jeg blev indsat til at være statholder i Judas land – fra kong Artaxerxes’ tyvende år til hans toogtredivte år, i alt tolv år – ikke nydt godt af underholdet til statholderen. **15** De tidligere statholdere, som var før mig, havde lagt tunge byrder på folket ved at opkræve fyrre sekel sølv til deres daglige forbrug af brød og vin; også deres mænd undertrykte folket. Men det gjorde jeg aldrig, fordi jeg frygtede Gud. **16** Jeg har endog taget del i arbejdet med muren, skønt jeg ikke havde købt jord, og alle mine folk var samlet der ved arbejdet. **17** De fornemme og fyrsterne, hundrede og halvtreds mand, og de, der besøgte os fra folkeslagene rundt omkring os, sad ved mit bord. **18** Det, som hver dag skulle tillaves, en okse, seks udsøgte får og fjerkræ, blev tillavet på min bekostning, og hver tiende dag blev der fremskaffet al slags vin i mængde. Alligevel krævede jeg ikke underholdet til statholderen, for arbejdet lå som en tung byrde på folket.

**19** Min Gud, regn mig alt det til gode, som jeg har gjort for dette folk!

### Neh 6

#### Muren bygges færdig

**1** Da Sanballat, Tobija, araberen Geshem og resten af vores fjender hørte, at jeg havde bygget muren, og at der ikke var noget brud tilbage i den – dog havde jeg på det tidspunkt ikke sat portfløjene ind – **2** sendte Sanballat og Geshem bud til mig med den besked: »Kom og lad os mødes i Kefirim i Ono-dalen!« Men de planlagde ondt imod mig. **3** Jeg sendte derfor bud til dem og svarede: »Det er et stort arbejde, jeg er i gang med, så jeg kan ikke tage derned. Arbejdet ville ellers gå i stå, hvis jeg forsømte det og tog ned til jer.« **4** De sendte bud fire gange på samme måde, og jeg svarede dem på samme måde. **5** Så sendte Sanballat femte gang sin tjener til mig på samme måde med et åbent brev, **6** hvori der stod: »Blandt folkene hører man, og Gashmu bekræfter det, at du og judæerne tænker på at gøre oprør; det er derfor, du bygger muren. Og du vil være deres konge, efter hvad man siger. **7** Du har også ladet nogle profeter stå frem for at udråbe om dig i Jerusalem: ›Der er en konge i Juda!‹ Det vil kongen nu få at høre! Kom derfor, og lad os føre forhandlinger!«

**8** Jeg sendte bud til ham: »Det, du siger, er ikke sket! Det er noget, du selv har fundet på!« **9** De ville alle sammen gøre os bange, for de tænkte: »Når deres hænder synker, bliver arbejdet ikke udført.« Nu gjaldt det om at fatte mod!

**10** Jeg gik til Shemajas hus; han var søn af Delaja, sønnesøn af Mehetab’el; han var afskåret fra at komme. Han sagde:

> »Lad os mødes i Guds hus,  
> inde i templet;  
> lad os lukke templets døre,  
> for de kommer for at dræbe dig,  
> de kommer om natten for at dræbe dig!«

**11** Da sagde jeg: »Skulle en mand som jeg flygte? Og hvordan kan en mand som jeg gå ind i templet og beholde livet? Jeg går ikke derhen!« **12** Jeg blev nemlig klar over, at det ikke var Gud, der havde sendt ham, men at han havde udtalt profetien om mig, fordi Tobija og Sanballat havde bestukket ham. **13** Han var blevet bestukket, for at jeg skulle blive bange og gøre, som han sagde, så jeg havde begået en synd. Det ville de kunne bruge til at bringe mig i vanry, så de kunne håne mig.

**14** Min Gud, husk Tobija og Sanballat for disse gerninger, og ligesådan profetinden Noadja og resten af profeterne, som ville gøre mig bange.

**15** Efter tooghalvtreds dages forløb stod muren færdig den femogtyvende dag i måneden elul. **16** Da alle vores fjender hørte om det, og alle folkeslagene omkring os så det, forekom det dem meget forunderligt, og de forstod, at det var vor Guds vilje, at dette arbejde var udført.

**17** I de dage sendte Judas fornemme også mange breve til Tobija, og fra Tobija kom der svar til dem. **18** Mange i Juda var nemlig forbundet med ham ved ed, for han var svigersøn til Shekanja, Aras søn; og hans søn Johanan havde giftet sig med Berekjas søn Meshullams datter. **19** Man fortalte mig rygter om ham, og mine ord nåede ham. Tobija sendte mig også breve for at gøre mig bange.

### Neh 7

**1** Da muren var bygget, og jeg havde sat portfløjene ind, blev portvagterne, sangerne og levitterne udpeget. **2** Og jeg indsatte min bror Hanani og borgkommandanten Hananja over Jerusalem. For han var en mere pålidelig og gudfrygtig mand end de fleste. **3** Og jeg sagde til dem: »Jerusalems porte må først åbnes ved højlys dag, og mens de endnu står på vagt, skal de lukke og låse portene. Jerusalems indbyggere skal stå vagt, hver på sin post, hver ud for sit hus.«

#### Fortegnelse over dem, der var vendt tilbage

**4** Byen var udstrakt og stor, men der var få indbyggere i den, og familierne var ikke bygget op. **5** Da lagde Gud mig på sinde, at jeg skulle samle de fornemme, fyrsterne og folket for at lade dem registrere, og jeg fandt bogen med registeret over dem, der tidligere var draget op. I den fandt jeg skrevet:

**6** Dette er de folk, der stammede fra provinsen Juda, som drog op fra de landflygtiges fangenskab, dem babylonerkongen Nebukadnesar havde ført i eksil, og som nu vendte hjem til Jerusalem og Juda, hver til sin by. **7** De kom sammen med Zerubbabel, Jeshua, Nehemja, Azarja, Ra’amja, Nahamani, Mordokaj, Bilshan, Misperet, Bigvaj, Nekum og Ba’ana.

Tallet på mændene i Israels folk: **8** Par’oshs efterkommere 2172; **9** Shefatjas efterkommere 372; **10** Araks efterkommere 652; **11** Pahat-Moabs efterkommere, nemlig Jeshuas og Joabs efterkommere, 2818; **12** Elams efterkommere 1254; **13** Zattus efterkommere 845; **14** Zakkajs efterkommere 760; **15** Binnujs efterkommere 648; **16** Bebajs efterkommere 628; **17** Azgads efterkommere 2322; **18** Adonikams efterkommere 667; **19** Bigvajs efterkommere 2067; **20** Adins efterkommere 655; **21** Aters efterkommere gennem Hizkija 98; **22** Hashums efterkommere 328; **23** Besajs efterkommere 324; **24** Harifs efterkommere 112; **25** folkene fra Gibeon 95; **26** mændene fra Betlehem og Netofa 188; **27** mændene fra Anatot 128; **28** mændene fra Bet-Azmavet 42; **29** mændene fra Kirjat-Jearim, Kefira og Be’erot 743; **30** mændene fra Rama og Geba 621; **31** mændene fra Mikmas 122; **32** mændene fra Betel og Aj 123; **33** mændene fra et andet Nebo 52; **34** en anden Elams efterkommere 1254; **35** Harims efterkommere 320; **36** folkene fra Jeriko 345; **37** folkene fra Lod, Hadid og Ono 721; **38** Sena’as efterkommere 3930.

**39** Præsterne: Jedajas efterkommere af Jeshuas hus 973; **40** Immers efterkommere 1052; **41** Pashkurs efterkommere 1247; **42** Harims efterkommere 1017.

**43** Levitterne: Jeshuas efterkommere gennem Kadmiel, Binnuj og Hodavja 74.

**44** Sangerne: Asafs efterkommere 148.

**45** Portvagterne: Efterkommerne efter Shallum, Ater, Talmon, Akkub, Hatita og Shobaj, i alt 138.

**46** Tempeltrællene: Efterkommerne efter Siha, Hasufa, Tabbaot, **47** Keros, Sia, Padon, **48** Lebana, Hagaba, Shalmaj, **49** Hanan, Giddel, Gahar, **50** Reaja, Resin, Nekoda, **51** Gazzam, Uzza, Pasea, **52** Besaj, me’unitterne, nefushitterne, **53** Bakbuk, Hakufa, Harhur, **54** Baslit, Mehida, Harsha, **55** Barkos, Sisera, Tama, **56** Nesia og Hatifa.

**57** Efterkommerne efter Salomos hoffolk: Efterkommerne efter Sotaj, Soferet, Perida, **58** Jala, Darkon, Giddel, **59** Shefatja, Hattil, Pokeret-ha-Sebajim og Amon. **60** Tempeltrællene og efterkommerne efter Salomos hoffolk udgjorde i alt 392.

**61** Dette er dem, der drog op fra Tel-Mela, Tel-Harsha, Kerub-Addon og Immer, og som ikke kunne gøre rede for, om deres fædrenehus og slægt hørte til Israel: **62** Efterkommerne efter Delaja, Tobija og Nekoda, i alt 642. **63** Og af præsterne: Efterkommerne efter Hobaja og Kos og efterkommerne efter Barzillaj, som havde giftet sig med en af gileaditten Barzillajs døtre og taget navn efter dem. **64** De havde undersøgt, om de var registreret i mandtalslisten, men dér fandtes de ikke. De blev betragtet som urene og blev udelukket fra præstetjenesten. **65** Statholderen forbød dem at spise af det højhellige, indtil præsten fremstod, der måtte bruge Urim og Tummim.

**66** Hele forsamlingen udgjorde i alt 42.360; **67** dertil kom deres trælle og trælkvinder; de udgjorde 7337; de havde også 245 sangere og sangerinder. **68** Der var 435 kameler og 6720 æsler.

**69** En del af overhovederne for fædrenehusene gav gaver til arbejdet: Statholderen gav til fonden 1000 gulddrakmer, 50 stænkeskåle og 530 præstekjortler.

**70** Nogle af overhovederne for fædrenehusene gav gaver til fonden for arbejdet: 20.000 drakmer guld og 2200 miner sølv. **71** Det, som resten af folket gav, var: 20.000 drakmer guld, 2000 miner sølv og 67 præstekjortler.

**72** Præsterne og levitterne og en del af folket bosatte sig i Jerusalem, mens portvagterne, sangerne, tempeltrællene og alle øvrige israelitter bosatte sig i deres byer.

### Neh 8

#### Ezra oplæser loven

Da den syvende måned kom, og israelitterne havde bosat sig i byerne, **1** samledes hele befolkningen, alle som én, på pladsen foran Vandporten, og de bad Ezra, den skriftlærde, hente bogen med Moses’ lov, den lov Herren havde pålagt Israel. **2** Den første dag i den syvende måned kom præsten Ezra med loven til forsamlingen, mænd, kvinder og alle, der var i stand til at lytte. **3** Og på pladsen foran Vandporten læste han den op, fra det blev lyst til midt på dagen, for mændene, kvinderne og dem, der var i stand til at lytte, og hele folket hørte opmærksomt på oplæsningen af lovbogen. **4** Ezra, den skriftlærde, stod på en platform af træ, der var lavet til formålet; på hans højre side stod Mattitja, Shema, Anaja, Urija, Hilkija og Ma’aseja, og til venstre for ham stod Pedaja, Mishael, Malkija, Hashum, Hashbaddana, Zekarja og Meshullam.

**5** Ezra åbnede bogen i hele folkets påsyn, for han stod højere end hele folket, og da han åbnede den, rejste alle sig. **6** Ezra priste Herren, den store Gud, og hele folket svarede med løftede hænder: »Amen, amen« og kastede sig til jorden for Herren. **7** Levitterne Jeshua, Bani, Sherebja, Jamin, Akkub, Shabbetaj, Hodija, Ma’aseja, Kelita, Azarja, Jozabad, Hanan og Pelaja forklarede loven for folket, mens folket blev stående, hvor de stod. **8** De læste tydeligt op af bogen med Guds lov og forklarede meningen, så man kunne forstå det, der blev læst.

**9** Derpå sagde statholderen Nehemias og præsten Ezra, den skriftlærde, og levitterne, der underviste folket, til hele folket: »Denne dag er hellig for Herren jeres Gud! I skal ikke sørge og græde!« For hele folket var begyndt at græde, da de hørte lovens ord. **10** Han sagde til dem: »Gå hen og spis fede retter og drik sød vin, og send noget af det til dem, der ikke har noget, for denne dag er hellig for Herren. Vær ikke bedrøvede, for glæde i Herren er jeres styrke!« **11** Og levitterne beroligede hele folket og sagde: »Vær stille, for denne dag er hellig! Vær ikke bedrøvede!« **12** Så gik hele folket hen for at spise og drikke og sende mad ud og holde en stor glædesfest, for de havde forstået de ord, der var forkyndt for dem.

#### Løvhyttefesten

**13** Den følgende dag samledes overhovederne for fædrenehusene i hele folket, præsterne og levitterne hos Ezra, den skriftlærde, for at skaffe sig indsigt i lovens ord. **14** I loven, som Herren havde pålagt ved Moses, fandt de skrevet, at israelitterne skulle bo i løvhytter under valfartsfesten i den syvende måned, **15** og at de skulle lade bud gå ud til alle deres byer og til Jerusalem og forkynde: »Gå ud i bjergene, og bring løv fra oliventræer, vilde oliventræer, myrter, palmer og løvrige træer, så vi kan bygge løvhytter som foreskrevet.«

**16** Så gik folket ud og bragte grene hjem og lavede løvhytter på hver sit tag, i deres gårde og i forgårdene til Guds hus og på pladsen ved Vandporten og pladsen ved Efraimporten. **17** Hele forsamlingen af dem, der var vendt tilbage fra fangenskabet, lavede løvhytter og boede i dem. Det havde israelitterne ikke gjort fra Josvas, Nuns søns, dage indtil denne dag. Det blev en meget stor glædesfest. **18** Ezra læste op af Guds lovbog dag efter dag, fra den første dag til den sidste; de fejrede festen i syv dage, og på den ottende dag holdt de festforsamling i overensstemmelse med forordningen.

### Neh 9

#### Folkets syndsbekendelse

**1** Den fireogtyvende dag i denne måned samledes israelitterne under faste, klædt i sæk og med jord strøet på hovedet. **2** Israels slægt skilte sig ud fra alle de fremmede, og de trådte frem og bekendte deres synder og deres fædres skyld. **3** De rejste sig op, og der blev læst op af Herren deres Guds lovbog en fjerdedel af dagen, og i en anden fjerdedel aflagde de bekendelse og tilbad Herren deres Gud. **4** Og Jeshua, Bani, Kadmiel, Shebanja, Bunni, Sherebja, Bani og Kenani gik op på levitternes forhøjning og råbte med høj røst til Herren deres Gud. **5** Og levitterne Jeshua, Kadmiel, Bani, Hashabneja, Sherebja, Hodija, Shebanja og Petakja sagde: »Rejs jer, pris Herren jeres Gud fra evighed til evighed!«

> Lovet være dit herlige navn,  
> der er ophøjet over al lov og pris.

>  **6** Du, Herre, er den eneste.  
> Du skabte himlen,  
> himlenes himmel med hele dens hær,  
> jorden med alt, hvad den rummer,  
> havene med alt, hvad de rummer.  
> Du giver dem alle livet,  
> og himlens hær tilbeder dig.

>  **7** Du er Gud Herren,  
> som udvalgte Abram  
> og førte ham ud fra Ur i Kaldæa,  
> du gav ham navnet Abraham.  
>  **8** Du fandt hans hjerte trofast mod dig,  
> og du sluttede pagten med ham  
> om at give kana’anæernes land,  
> hittitternes, amoritternes,  
> perizzitternes, jebusitternes og girgashitternes land,  
> om at give det til hans efterkommere;  
> og du holdt dit løfte,  
> for du er retfærdig.

>  **9** Du så vore fædres lidelse i Egypten,  
> du hørte deres skrig ved Sivhavet.  
>  **10** Du gjorde tegn og undere mod Farao,  
> mod alle hans trælle og hele folket i hans land,  
> for du vidste, at de handlede mod dem i overmod,  
> og du skabte dig et navn, som du har den dag i dag.  
>  **11** Du kløvede havet foran dem,  
> så de gik tørskoet gennem havet;  
> men deres forfølgere kastede du i dybet  
> som en sten i de vældige vande.  
>  **12** I en skysøjle førte du dem om dagen,  
> og i en ildsøjle om natten  
> for at oplyse vejen for dem,  
> som de skulle vandre.

>  **13** Du steg ned på Sinajs bjerg  
> og talte med dem fra himlen;  
> du gav dem  
> retfærdige retsregler,  
> sande love,  
> gode lovbud og befalinger.  
>  **14** Du kundgjorde dem  
> din hellige sabbat,  
> du gav dem  
> befalinger, lovbud og love  
> ved din tjener Moses.  
>  **15** Du gav dem brød fra himlen  
> til at stille deres sult;  
> du lod vand strømme ud af klippen  
> til at stille deres tørst.  
> Du befalede dem at gå ind  
> og tage det land i besiddelse,  
> som du havde svoret  
> at give dem.  
>  **16** Men de, vore fædre, handlede selvrådigt,  
> de gjorde nakken stiv  
> og adlød ikke dine befalinger.  
>  **17** De nægtede at adlyde,  
> og de huskede ikke de undere,  
> du havde gjort for dem;  
> de gjorde nakken stiv og satte sig i hovedet  
> at vende tilbage til trældommen i Egypten.  
> Men du er en tilgivelsens Gud,  
> nådig og barmhjertig,  
> sen til vrede og rig på troskab,  
> så du svigtede dem ikke.  
>  **18** De støbte sig endog  
> et billede af en tyrekalv  
> og sagde: »Her er din Gud,  
> som førte dig op fra Egypten!«  
> De gjorde sig skyldige i grove forhånelser.  
>  **19** Men i din store barmhjertighed  
> svigtede du dem ikke i ørkenen;  
> skysøjlen veg ikke fra dem,  
> når den om dagen skulle føre dem på vejen,  
> ildsøjlen ej heller om natten,  
> når den skulle oplyse vejen for dem,  
> som de skulle vandre.  
>  **20** Du gav dem din gode ånd  
> for at give dem indsigt;  
> du forholdt dem ikke din manna,  
> du gav dem vand til at stille deres tørst.  
>  **21** I fyrre år sørgede du for dem,  
> så de ikke led mangel i ørkenen;  
> deres klæder blev ikke slidt i laser,  
> og deres fødder svulmede ikke op.

>  **22** Du gav dem kongeriger og folkeslag,  
> som du tildelte som grænseland;  
> de erobrede Sihons land,  
> Heshbons konges land,  
> og landet, der tilhørte Og,  
> Bashans konge.  
>  **23** Du gjorde deres børn talrige  
> som himlens stjerner,  
> du førte dem til det land,  
> du havde lovet deres fædre,  
> at de skulle gå ind og tage i besiddelse.  
>  **24** Og børnene kom ind  
> og tog landet i besiddelse;  
> foran dem undertvang du  
> landets indbyggere, kana’anæerne,  
> og du gav dem i deres hånd,  
> både deres konger og landets folk,  
> så de kunne gøre med dem, hvad de ville.  
>  **25** De indtog befæstede byer  
> og frugtbar jord,  
> de tog huse i besiddelse,  
> der var fulde af alt godt,  
> cisterner, vingårde, olivenlunde  
> og frugttræer i mængde.  
> De spiste, blev mætte og fede,  
> de svælgede i dine rige, gode gaver.

>  **26** Men de blev trodsige og gjorde oprør mod dig  
> og vendte ryggen til din lov.  
> De dræbte dine profeter,  
> som formanede dem  
> til at omvende sig til dig.  
> De gjorde sig skyldige i grove forhånelser.  
>  **27** Da gav du dem i deres fjenders hånd,  
> og de bragte trængsler over dem.  
> I deres trængsler råbte de til dig;  
> du hørte dem fra himlen,  
> og i din store barmhjertighed gav du dem befriere,  
> som frelste dem fra deres fjenders hånd.

>  **28** Men så snart de fik fred,  
> gjorde de på ny,  
> hvad der var ondt i dine øjne.  
> Så gav du dem i deres fjenders hånd,  
> og de herskede over dem.  
> De råbte igen til dig,  
> og du hørte dem fra himlen og reddede dem  
> gang på gang i din barmhjertighed.  
>  **29** Du formanede dem til at vende om til din lov,  
> men de handlede selvrådigt og adlød ikke dine bud.  
> De syndede mod dine retsregler,  
> som mennesket lever ved, når det følger dem.  
> I trods vendte de ryggen til,  
> de gjorde nakken stiv og ville ikke høre.  
>  **30** Du bar over med dem  
> i mange år,  
> og du formanede dem ved din ånd  
> gennem profeterne,  
> og da de ikke ville lytte,  
> gav du dem i fremmede folks hånd.  
>  **31** Men i din store barmhjertighed  
> gjorde du det ikke af med dem,  
> og du svigtede dem ikke,  
> for du er en nådig og barmhjertig Gud.

>  **32** Og nu, vor Gud, du store Gud,  
> du vældige og frygtindgydende,  
> som bevarer pagten og troskaben:  
> Lad det være nok med de trængsler,  
> som har ramt os,  
> vore konger og vore stormænd,  
> vore præster og vore profeter,  
> vore fædre og hele vort folk  
> fra assyrerkongernes dage  
> indtil i dag.  
>  **33** Du er retfærdig  
> i alt det, der har ramt os,  
> for du har vist trofasthed,  
> mens vi har handlet uretfærdigt.  
>  **34** Vore konger og vore stormænd,  
> vore præster og vore fædre  
> fulgte ikke din lov,  
> de lyttede ikke til de bud og formaninger,  
> du havde givet dem.  
>  **35** Trods deres kongedømme,  
> trods den store godhed, du havde vist dem,  
> og trods det vidtstrakte, frugtbare land,  
> du havde givet dem,  
> ville de ikke tjene dig og ikke vende om  
> fra deres onde gerninger.  
>  **36** Derfor er vi i dag trælle!  
> I landet, du gav vore fædre,  
> for at de kunne nyde dets frugt og dets goder,  
> i det land er vi nu trælle.  
>  **37** Dets rige afgrøde tilfalder de konger,  
> du har sat over os for vore synders skyld;  
> de hersker over vore kroppe og vort kvæg, som de har lyst.  
> Vi er i stor nød!

### Neh 10

#### Forpligtelsen på overholdelse af loven

**1** På grund af alt dette indgår vi skriftligt en overenskomst.

Den forseglede skrivelse var underskrevet af vores stormænd, levitter og præster. **2** Den forseglede skrivelse var underskrevet af: Statholderen Nehemias, Hakaljas søn, Sidkija, **3** Seraja, Azarja, Jirmeja, **4** Pashkur, Amarja, Malkija, **5** Hattush, Shebanja, Malluk, **6** Harim, Meremot, Obadja, **7** Daniel, Ginneton, Baruk, **8** Meshullam, Abija, Mijjamin, **9** Ma’azja, Bilgaj og Shemaja; det var præsterne. **10** Levitterne: Jeshua, Azanjas søn, Binnuj, en af Henadads sønner, Kadmiel **11** og deres brødre Shebanja, Hodija, Kelita, Pelaja, Hanan, **12** Mika, Rehob, Hashabja, **13** Zakkur, Sherebja, Shebanja, **14** Hodija, Bani og Beninu. **15** Folkets overhoveder: Par’osh, Pahat-Moab, Elam, Zattu, Bani, **16** Bunni, Azgad, Bebaj, **17** Adonija, Bigvaj, Adin, **18** Ater, Hizkija, Azzur, **19** Hodija, Hashum, Besaj, **20** Harif, Anatot, Nebaj, **21** Magpiash, Meshullam, Hezir, **22** Meshezab’el, Sadok, Jaddua, **23** Pelatja, Hanan, Anaja, **24** Hosea, Hananja, Hashub, **25** Hallokesh, Pilka, Shobek, **26** Rekum, Hashabna, Ma’aseja, **27** Akija, Hanan, Anan, **28** Malluk, Harim og Ba’ana.

**29** Resten af folket, præsterne, levitterne, portvagterne, sangerne, tempeltrællene og alle, der havde skilt sig ud fra de fremmede folk og holdt sig til Guds lov, tillige med deres hustruer, sønner og døtre, alle, der var i stand til at forstå, **30** sluttede sig til deres fornemme landsmænd og gik ind under forbandelseseden om at følge Guds lov, som blev givet ved Guds tjener Moses, og omhyggeligt at holde alle Herrens, vor Herres, befalinger, retsregler og love.

**31** Vi vil ikke give vores døtre til landets folk, og vi vil ikke lade vores sønner gifte sig med deres døtre. **32** Og når landets folk på sabbatsdagen kommer med deres varer og al slags korn for at sælge det, vil vi ikke købe det på sabbatten eller på nogen helligdag. Vi vil give afkald på det syvende års afgrøder og i det år eftergive enhver gæld. **33** Vi vil forpligte os til at give en tredjedel sekel om året til tjenesten i vor Guds hus, **34** til skuebrødene, det daglige afgrødeoffer, det daglige brændoffer, ofrene på sabbatterne, nymånedagene og ved festerne, til helliggaverne og til syndofrene til soning for Israel, og til hele tjenesten i vor Guds hus. **35** Vi, præsterne, levitterne og folket, har kastet lod mellem fædrenehusene om levering af brændet, der skal bruges til vor Guds hus til fastsatte tidspunkter, år efter år, til at brænde på Herren vor Guds alter som foreskrevet i loven. **36** Vi vil år efter år bringe den første afgrøde af vores jord og førstegrøden af frugten på alle træer til Herrens tempel. **37** Vi vil også bringe de førstefødte af vores sønner og af vores kvæg, som foreskrevet i loven, de førstefødte både af vores hornkvæg og vores småkvæg, til vor Guds hus til de præster, der gør tjeneste i vor Guds hus. **38** Det bedste af vores dej og af vores afgifter og af frugten af alle træer, vin og olie vil vi bringe til præsterne i kamrene i vor Guds hus, og tienden af vores jord til levitterne; det er de levitter, der indsamler tienden i alle de byer, hvor vi har vores arbejde. **39** Og præsten, en af Arons sønner, skal være sammen med levitterne, når de indsamler tienden; og levitterne skal bringe tienden af tienden op til vor Guds hus, til rummene i skatkammeret. **40** For israelitterne og levitterne skal bringe afgiften af korn, vin og olie til kamrene. Og dér er helligdommens kar og de præster, der gør tjeneste, og portvagterne og sangerne. Vi vil ikke svigte vor Guds hus.

### Neh 11

#### Fortegnelse over Jerusalems og Judas indbyggere

**1** Folkets stormænd bosatte sig i Jerusalem. Resten af folket kastede lod om, hvilken tiendedel der skulle bosætte sig i Jerusalem, den hellige by; de ni tiendedele skulle bo i de øvrige byer. **2** Folket priste alle de mænd, der frivilligt bosatte sig i Jerusalem.

**3** Dette er overhovederne i provinsen, som bosatte sig i Jerusalem. I Judas byer boede hver på sin ejendom i deres byer: Israel, præsterne, levitterne, tempeltrællene og efterkommerne efter Salomos hoffolk. **4** I Jerusalem bosatte nogle af judæerne og nogle af benjaminitterne sig.

Af judæerne: Ataja, søn af Uzzija, søn af Zekarja, søn af Amarja, søn af Shefatja, søn af Mahalal’el, en af Peres’ efterkommere. **5** Ma’aseja, søn af Baruk, søn af Kol-Hoze, søn af Hazaja, søn af Adaja, søn af Jojarib, søn af Zekarja, en af shelanitterne. **6** Peres’ efterkommere, der bosatte sig i Jerusalem, udgjorde i alt 468 våbenføre mænd.

**7** Dette er benjaminitterne: Sallu, søn af Meshullam, søn af Jo’ed, søn af Pedaja, søn af Kolaja, søn af Ma’aseja, søn af Itiel, søn af Jesaja; **8** hans brødre, der var heltemodige mænd, udgjorde 928. **9** Joel, Zikris søn, havde tilsyn med dem, mens Juda, Senuas søn, var den næstøverste i byen.

**10** Af præsterne: Jedaja, søn af Jojarib, Jakin, **11** Seraja, søn af Hilkija, søn af Meshullam, søn af Sadok, søn af Merajot, søn af Akitub, den øverste over Guds hus; **12** deres brødre, der udførte arbejdet på templet, udgjorde 822; Adaja, søn af Jeroham, søn af Pelalja, søn af Amsi, søn af Zekarja, søn af Pashkur, søn af Malkija; **13** hans brødre, der var overhoveder for fædrenehusene, udgjorde 242; Amashaj, søn af Azar’el, søn af Akzaj, søn af Meshillemot, søn af Immer; **14** hans brødre, der var heltemodige mænd, udgjorde 128. Zabdiel, Gedolims søn, havde tilsyn med dem.

**15** Af levitterne: Shemaja, søn af Hashub, søn af Azrikam, søn af Hashabja, søn af Bunni; **16** Shabbetaj og Jozabad, der hørte til levitternes overhoveder, stod over det udvendige arbejde på Guds hus. **17** Mattanja, søn af Mika, søn af Zabdi, søn af Asaf, der forestod lovsangen, sang takkesangen under bønnen; Bakbukja, den næstøverste af hans brødre, og Abda, søn af Shammua, søn af Galal, søn af Jedutun. **18** Levitterne i den hellige by udgjorde i alt 284.

**19** Portvagterne: Akkub, Talmon og deres brødre, der holdt vagt i portene; de udgjorde 172.

**20** Resten af Israel, præsterne og levitterne, var i alle Judas byer, hver på sin arvelod. **21** Tempeltrællene bosatte sig på Ofel, og Siha og Gishpa stod over tempeltrællene.

**22** Uzzi, søn af Bani, søn af Hashabja, søn af Mattanja, søn af Mika, en af Asaf-sønnerne, som sang under tjenesten i Guds hus, havde tilsyn med levitterne i Jerusalem. **23** De var under kongelig befaling, med en fast ordning for sangerne dag for dag. **24** Og Petakja, søn af Meshezab’el, en af Judas søn Zeras efterkommere, var til rådighed for kongen i alle sager vedrørende folket.

**25** Angående landsbyerne med tilhørende marker: Nogle af judæerne boede i Kirjat-Arba med tilhørende småbyer, Dibon med tilhørende småbyer, Jekabse’el med tilhørende landsbyer, **26** Jeshua, Molada, Bet-Pelet, **27** Hasar-Shual, Be’ersheba med tilhørende småbyer, **28** Siklag, Mekona med tilhørende småbyer, **29** En-Rimmon, Sor’a, Jarmut, **30** Zanoa-Adullam med tilhørende landsbyer, Lakish med tilhørende marker og Azeka med tilhørende småbyer. De slog sig ned fra Be’ersheba til Hinnom-dalen.

**31** Benjaminitterne var i Geba, Mikmas, Ajja, Betel med tilhørende småbyer, **32** Anatot, Nob, Ananja, **33** Hasor, Rama, Gittajim, **34** Hadid, Sebo’im, Neballat, **35** Lod, Ono og Ge-Harashim. **36** Og nogle judæiske skifter af levitterne kom til Benjamin.

### Neh 12

#### Fortegnelse over præster og levitter

**1** Dette er de præster og levitter, som drog op sammen med Zerubbabel, Shealtiels søn, og Jeshua: Seraja, Jirmeja, Ezra, **2** Amarja, Malluk, Hattush, **3** Shekanja, Rekum, Meremot, **4** Iddo, Ginnetoj, Abija, **5** Mijjamin, Ma’adja, Bilga, **6** Shemaja, Jojarib, Jedaja, **7** Sallu, Amok, Hilkija og Jedaja. Det var overhovederne for præsterne og deres brødre på Jeshuas tid.

**8** Levitterne: Jeshua, Binnuj, Kadmiel, Sherebja, Juda og Mattanja; han og hans brødre stod for takkesangen. **9** Bakbukja, Unni og deres brødre stod over for dem i vagttjenesten.

**10** Jeshua fik sønnen Jojakim, Jojakim fik Eljashib, Eljashib fik Jojada, **11** Jojada fik Jonatan, og Jonatan fik Jaddua.

**12** På Jojakims tid var disse præster overhoveder for fædrenehuse: For Seraja: Meraja; for Jirmeja: Hananja; **13** for Ezra: Meshullam; for Amarja: Johanan; **14** for Meliku: Jonatan; for Shebanja: Josef; **15** for Harim: Adna; for Merajot: Helkaj; **16** for Iddo: Zekarja; for Ginneton: Meshullam; **17** for Abija: Zikri; for Minjamin: ...; for Moadja: Piltaj; **18** for Bilga: Shammua; for Shemaja: Jonatan; **19** for Jojarib: Mattenaj; for Jedaja: Uzzi; **20** for Sallaj: Kallaj; for Amok: Eber; **21** for Hilkija: Hashabja; og for Jedaja: Netan’el. **22** På Eljashibs, Jojadas, Johanans og Jadduas tid, frem til perseren Dareios’ regering, blev de præster, der var overhoveder for fædrenehuse, optegnet.

**23** Levitterne: Overhovederne for fædrenehuse står i Krøniken indtil Eljashibs søn Johanans tid. **24** Levitternes overhoveder var: Hashabja, Sherebja, Jeshua, Kadmiels søn, og deres brødre; de stod over for dem for at lovprise og takke efter gudsmanden Davids befaling, vagtskifte for vagtskifte; **25** Mattanja, Bakbukja, Obadja, der var sangere, mens Meshullam, Talmon og Akkub, der var portvagter, holdt vagt i forrådskamrene i portene. **26** De var samtidige med Jojakim, der var søn af Jeshua og sønnesøn af Josadak, og samtidige med statholderen Nehemias og præsten Ezra, den skriftlærde.

#### Bymurens indvielse

**27** Da Jerusalems mur skulle indvies, opsøgte man levitterne overalt, hvor de boede, og bragte dem til Jerusalem for at fejre indvielsen med en glædesfest under takkesange og festsang til cymbler, harper og citere. **28** Så samledes sangerne både fra egnen omkring Jerusalem, fra netofatitternes landsbyer, **29** fra Bet-ha-Gilgal og fra Gebas og Azmavets marker, for sangerne havde bygget sig landsbyer i Jerusalems omegn. **30** Præsterne og levitterne rensede sig, og de rensede folket, portene og muren.

**31** Så lod jeg Judas stormænd stige op på muren og lod to store takkekor tage opstilling; det ene gik til højre på muren, hen imod Møgporten. **32** Bag dem gik Hoshaja og den ene halvdel af Judas stormænd **33** sammen med Azarja, Ezra, Meshullam, **34** Juda, Benjamin, Shemaja og Jirmeja. **35** Af præster med trompeter var der Zekarja, søn af Jonatan, søn af Shemaja, søn af Mattanja, søn af Mika, søn af Zakkur, søn af Asaf, **36** og hans brødre Shemaja, Azar’el, Milalaj, Gilalaj, Ma’aj, Netan’el, Juda og Hanani med gudsmanden Davids musikinstrumenter. Og Ezra, den skriftlærde, gik i spidsen for dem. **37** De gik hen over Kildeporten, og lige efter gik de op ad trapperne til Davidsbyen, ad opgangen på muren oven for Davids hus og hen til Vandporten mod øst.

**38** Det andet takkekor gik til venstre, og jeg gik bag det sammen med den anden halvdel af folkets stormænd, oven på muren over Ovntårnet til den brede mur, **39** hen over Efraimporten, Jeshana-porten, Fiskeporten, Hanan’el-tårnet og Mea-tårnet til Fåreporten, og de gjorde holdt ved Vagtporten.

**40** De to takkekor tog opstilling i Guds hus sammen med mig og halvdelen af fyrsterne **41** og præsterne Eljakim, Ma’aseja, Minjamin, Mika, Eljo’enaj, Zekarja og Hananja med trompeter; **42** desuden Ma’aseja, Shemaja, Eleazar, Uzzi, Johanan, Malkija, Elam og Ezer. Og sangerne opløftede røsten under ledelse af Jizrakja.

**43** Den dag bragte de store slagtofre og var glade, for Gud havde givet dem stor glæde; også kvinder og børn var glade. Jerusalems glæde kunne høres langt væk.

**44** Samme dag indsatte de mænd over kamrene til forrådene, afgifterne, førstegrøden og tienden, så man dér kunne samle de andele fra byernes marker, som præster og levitter efter loven skulle have, for Juda glædede sig over præsterne og levitterne, som forrettede tjeneste. **45** De varetog deres Guds vagttjeneste og tjenesten med renselsen. Det gjaldt også sangerne og portvagterne, sådan som David og hans søn Salomo havde befalet. **46** For på Davids tid var Asaf overhoved for sangerne og førte tilsyn med dem i lovsang og takkesang til Gud. **47** Og på Zerubbabels og Nehemias’ tid afgav hele Israel de daglige andele til sangerne og portvagterne. De bragte helliggaver til levitterne, og levitterne bragte helliggaver til Arons sønner.

### Neh 13

#### Ordning af religiøse og sociale forhold

**1** Samme dag blev der læst op af Moses’ bog for folket, og det viste sig, at der var skrevet i den, at ingen ammonit eller moabit nogen sinde måtte have adgang til Guds forsamling. **2** For de var ikke kommet israelitterne i møde med mad og drikke, og de havde lejet Bileam til at forbande dem, men vor Gud havde forvandlet forbandelsen til velsignelse. **3** Da de hørte loven, udskilte de derfor alle af blandet herkomst fra Israel.

**4** Tidligere havde præsten Eljashib, som var sat til at have opsyn med kamrene i vor Guds hus, og som var en slægtning til Tobija, **5** indrettet et stort kammer til Tobija, hvor man før havde anbragt afgrødeofrene, røgelsen og karrene samt tienden af korn, vin og olie, andelene til levitterne, sangerne og portvagterne og afgiften til præsterne. **6** Mens alt det skete, var jeg ikke i Jerusalem, for i babylonerkongen Artaxerxes’ toogtredivte år var jeg rejst til kongen, og efter nogen tids forløb bad jeg kongen om lov til at rejse. **7** Da jeg kom til Jerusalem, blev jeg klar over det onde, Eljashib havde gjort for Tobijas skyld ved at indrette ham et kammer i forgårdene til Guds hus. **8** Jeg blev forbitret og kastede alle de ting, der tilhørte Tobijas hus, ud af kammeret. **9** Så gav jeg befaling til at rense kamrene, og jeg lagde alle karrene fra Guds hus, afgrødeofferet og røgelsen tilbage dér.

**10** Jeg fik at vide, at levitterne ikke havde fået deres andele, og at levitterne og sangerne, der gjorde tjeneste, var flygtet ud til hver sin jord. **11** Jeg gik derfor i rette med fyrsterne og sagde: »Hvorfor bliver Guds hus forsømt?« Jeg samlede dem og lod dem stille sig på deres pladser. **12** Så bragte hele Juda tienden af korn, vin og olie til forrådskamrene. **13** Jeg satte præsten Shelemja, skriveren Sadok og Pedaja fra levitterne til at føre tilsyn med forrådskamrene og til hjælp for dem Hanan, Zakkurs søn, Mattanjas sønnesøn; for de blev regnet for pålidelige, og det var deres opgave at fordele til deres brødre.

**14** Husk mig også for dette, min Gud, og glem ikke de fromme gerninger, jeg har gjort for min Guds hus og tjenesten dér!

**15** På den tid så jeg i Juda nogle folk, der på sabbatten trådte vinpersen og samlede korn og læssede det på æsler. Folk bragte også vin, druer, figner, ja, alle slags varer til Jerusalem på sabbatsdagen. Men jeg advarede dem mod at sælge deres fødevarer. **16** Også de folk fra Tyrus, der boede i Jerusalem, bragte fisk og alle slags varer og solgte dem på sabbatten til judæerne i byen. **17** Så gik jeg i rette med Judas fornemme og sagde til dem: »Hvad er det for en skændig handling, I begår! I vanhelliger jo sabbatsdagen! **18** Var det ikke sådan, jeres fædre gjorde, så vor Gud bragte hele denne store ulykke over os og over denne by? Og I forøger vreden mod Israel ved at vanhellige sabbatten!«

**19** Da det begyndte at skumre i Jerusalems byporte før sabbatten, befalede jeg, at portene skulle lukkes; og jeg befalede, at de ikke måtte åbnes før efter sabbatten. Og jeg stillede nogle af mine folk ved portene, så der ikke kunne bringes nogen varer ind på sabbatsdagen. **20** En gang imellem overnattede handelsmænd og forhandlere af alle slags varer uden for Jerusalem. **21** Jeg advarede dem og sagde: »Hvorfor overnatter I foran muren? Hvis I gør det igen, lægger jeg hånd på jer!« Fra da af kom de ikke mere på sabbatten. **22** Jeg befalede levitterne, at de skulle rense sig og komme og holde vagt i portene for at holde sabbatsdagen hellig.

Husk mig også for dette, min Gud, og vis mig barmhjertighed i din store godhed!

**23** På den tid så jeg også judæere, der havde giftet sig med ashdoditiske, ammonitiske og moabitiske kvinder. **24** Halvdelen af deres børn talte ashdoditisk eller et af de andre folks sprog og var ikke i stand til at tale judæisk. **25** Jeg gik i rette med dem, forbandede dem, og nogle af mændene slog jeg og rev dem i håret; jeg tog dem i ed ved Gud og sagde: »I må ikke give jeres døtre til deres sønner, og I må ikke tage deres døtre til jeres sønner eller jer selv. **26** Var det ikke på den måde, Israels konge Salomo syndede? I de mange folkeslag var der ikke en konge som han; han var elsket af sin Gud, og Gud gjorde ham til konge over hele Israel; men de fremmede kvinder fik selv ham til at synde. **27** Skal man nu også høre om jer, at I handler skændigt og er troløse mod vor Gud og gifter jer med fremmede kvinder?«

**28** En søn af Jojada, ypperstepræsten Eljashibs søn, var svigersøn til horonitten Sanballat; ham jog jeg bort fra mig. **29** Husk dem, min Gud, fordi de har gjort præsteskabet og præsternes og levitternes pagt uren!

**30** Jeg rensede dem for alt fremmed. Og jeg opstillede tjenesteregler for hver enkelt af præsterne og levitterne, hver efter sit arbejde, **31** og for leveringen af brænde til de fastsatte tidspunkter og for førstegrøderne.

Min Gud, regn mig det til gode!

------------------------------------------------------------------------

## Esters Bog

### Est 1

#### Perserkongen Ahasverus forstøder dronning Vashti

**1** På Ahasverus’ tid – den Ahasverus, der var konge over 127 provinser fra Indien til Nubien – **2** dengang kong Ahasverus sad på sin kongetrone i borgen i Susa, **3** holdt han i sit tredje regeringsår et gilde for alle sine stormænd og hoffolk; Persiens og Mediens fornemste hærførere og provinsernes stormænd var til stede. **4** Han udstillede sin prægtige kongelige rigdom og sin storheds pomp og pragt i lang tid, 180 dage. **5** Da de dage var gået, holdt kongen et syvdages gilde på den åbne plads i slotsparken for alle, der befandt sig i borgen i Susa, fra den største til den mindste. **6** Fint vævet purpurblåt linned var med purpurrøde byssus-snore spændt ud over stænger af sølv og søjler af alabast; divaner af guld og sølv stod på en brolægning af jade, alabast, perlemor og marmor. **7** Der blev skænket op i guldbægre, og alle bægrene var forskellige, og efter kongens skik var der rigeligt af den kongelige vin. **8** Men der gjaldt den regel, at ingen måtte nødes til at drikke. Kongen havde nemlig indskærpet alle sine hushovmestre, at de skulle gøre, som hver enkelt ønskede. **9** Samtidig holdt dronning Vashti et gilde for kvinderne i kong Ahasverus’ kongepalads.

**10** På den syvende dag, hvor kongen var kommet i stemning af vinen, befalede han Mehuman, Bizzeta, Harbona, Bigta, Abagta, Zetar og Karkas, de syv eunukker, der var kong Ahasverus’ personlige tjenere, **11** at føre dronning Vashti, iført sit kongelige diadem, frem for kongen, så han kunne vise hendes skønhed frem for folkene og stormændene, for hun var meget smuk. **12** Men dronning Vashti nægtede at følge kongens befaling, som eunukkerne overbragte hende. Da blev kongen meget vred; harmen vældede op i ham, **13** og han rådspurgte vismændene, der var kyndige i at tyde tiderne. Kongens anliggender blev nemlig forelagt dem, der var kyndige i lov og ret; **14** og hans nærmeste rådgivere var Karshena, Shetar, Admata, Tarshish, Meres, Marsena og Memukan, Persiens og Mediens syv stormænd, som havde direkte adgang til kongen og var kongerigets mest fremtrædende mænd. **15** Kongen spurgte dem: »Hvad skal der ifølge loven ske med dronning Vashti, når hun ikke har adlydt befalingen fra kong Ahasverus, som eunukkerne overbragte hende?« **16** Da sagde Memukan henvendt til kongen og stormændene: »Det er ikke kun mod kongen, dronning Vashti har forbrudt sig, men også mod alle stormændene og alle folkene overalt i kong Ahasverus’ provinser. **17** For rygtet om dronningen vil spredes blandt alle kvinderne og få dem til at ringeagte deres ægtemænd; man vil jo sige: Kong Ahasverus befalede, at dronning Vashti skulle føres frem for ham, men hun kom ikke! **18** Allerede i dag vil Persiens og Mediens fornemme damer, der har hørt rygtet om dronningen, omtale det for alle kongens stormænd, og så bliver der ringeagt og vrede! **19** Hvis det behager kongen, så lad der udgå en kongelig befaling, der skal indskrives i Persiens og Mediens love, så den ikke kan ophæves: Vashti må ikke længere træde frem for kong Ahasverus. Dronningeværdigheden skal kongen tildele en anden kvinde, der er bedre end hun. **20** Når den forordning, kongen har udstedt, bliver modtaget i hele hans rige – og det er stort – vil alle kvinder vise respekt for deres ægtemænd, fra den største til den mindste.«

**21** Det forslag syntes kongen og stormændene godt om, og kongen gjorde, som Memukan havde sagt. **22** Han sendte breve ud til alle kongens provinser, til hver enkelt provins med dens egen skrift og til hvert enkelt folk på dets eget sprog, om at enhver mand skulle være herre i sit eget hus og tale sit eget folks sprog.

### Est 2

#### Ester bliver dronning

**1** Nogen tid efter, da Ahasverus’ vrede havde lagt sig, kom han til at tænke på, hvad Vashti havde gjort, og på den beslutning, der var truffet om hende. **2** Da foreslog de unge mænd, der var kongens tjenere, at man skulle finde unge, smukke jomfruer til kongen; **3** kongen skulle udpege folk i alle kongerigets provinser med den opgave at samle alle unge, smukke jomfruer i borgen i Susa, i haremet, der var under opsyn af kongens eunuk, haremsvogteren Hegaj, og lade dem gennemgå skønhedskuren. **4** Den pige, som kongen syntes om, skulle så være dronning i stedet for Vashti. Det forslag syntes kongen godt om, og han satte det i værk.

**5** Nu var der en jøde i borgen i Susa, der hed Mordokaj; han var søn af Jair, søn af Shim’i, søn af benjaminitten Kish, **6** som var ført bort fra Jerusalem sammen med de andre landflygtige, der var blevet ført bort, dengang babylonerkongen Nebukadnesar førte Judas konge Jekonja i eksil. **7** Han var formynder for sin farbrors datter Hadassa, den samme som Ester, for hun havde hverken far eller mor. Pigen var smuk og så dejlig ud. Da hendes far og mor døde, havde Mordokaj taget hende til sig som sin datter.

**8** Da nu kongens ord og lov var blevet modtaget, og mange unge piger blev samlet i borgen i Susa under opsyn af Hegaj, blev også Ester hentet til kongens palads og kom under opsyn af haremsvogteren Hegaj. **9** Han syntes godt om pigen, og hun vandt hans velvilje. Han sørgede straks for hendes skønhedskur og forplejning og for, at der blev udvalgt syv piger til hende fra kongens palads; så flyttede han hende og hendes syv piger til den bedste del af haremet. **10** Ester havde ikke fortalt, hvilket folk og hvilken slægt hun tilhørte, for Mordokaj havde sagt til hende, at hun ikke måtte fortælle det. **11** Men hver eneste dag gik Mordokaj frem og tilbage foran haremsgården for at få at vide, hvordan Ester havde det, og hvad der skete med hende.

**12** Pigerne skulle efter tur gå ind til kong Ahasverus, efter at de i de tolv måneder, skønhedskuren tog, var blevet behandlet efter forordningen for kvinder, seks måneder med myrrasalve og seks måneder med balsamstoffer og andre skønhedsmidler for kvinder. **13** Når en pige derefter skulle til kongen, fik hun alt det, hun bad om, med sig fra haremet til kongens palads. **14** Hun kom om aftenen, og om morgenen vendte hun tilbage til det andet harem, der var under opsyn af kongens eunuk Sha’ashgaz, der vogtede medhustruerne; hun kom ikke mere til kongen, medmindre kongen fik lyst til hende og hun udtrykkeligt blev tilkaldt. **15** Da turen kom til Ester, datter af Abikajil, som var farbror til Mordokaj, der havde taget hende til sig som sin datter, og hun skulle ind til kongen, ønskede hun ikke at tage andet med, end det, kongens eunuk, haremsvogteren Hegaj, foreslog hende. Ester vandt yndest hos alle, der så hende.

**16** I den tiende måned, måneden tebet, i kong Ahasverus’ syvende regeringsår, blev Ester hentet til kongen i det kongelige palads. **17** Kongen blev mere forelsket i Ester end i nogen af de andre kvinder, og hun vandt større yndest og velvilje hos ham end nogen af de andre jomfruer. Han satte det kongelige diadem på hendes hoved og gjorde hende til dronning i stedet for Vashti. **18** Kongen holdt nu et stort gilde for alle sine stormænd og hoffolk til ære for Ester, og han gav provinserne skattelettelser og uddelte gaver efter kongens skik. **19** Men jomfruerne blev samlet i det andet harem.

Mordokaj sad i kongens port, **20** og som Mordokaj havde pålagt Ester, havde hun ikke fortalt, hvilken slægt og hvilket folk hun tilhørte; Ester rettede sig efter Mordokajs påbud, ligesom dengang han endnu var hendes formynder.

**21** I de dage, mens Mordokaj sad i kongens port, blev Bigtan og Teresh, to af kongens eunukker, der hørte til dørvogterne, vrede på kong Ahasverus og søgte en lejlighed til at lægge hånd på ham. **22** Men Mordokaj fik nys om sagen; han fortalte det til dronning Ester, og Ester sagde det videre til kongen, idet hun nævnte Mordokaj. **23** Sagen blev undersøgt og opklaret, og de to blev hængt i en galge. Det blev i kongens nærvær skrevet ned i krøniken.

### Est 3

#### Hamans plan om at lade jøderne tilintetgøre

**1** Nogen tid efter ophøjede kong Ahasverus agagitten Haman, Hammedatas søn. Han forfremmede ham og gav ham en stilling over alle sine stormænd. **2** Og alle kongens hoffolk, som var i kongens port, kastede sig på knæ for Haman, for det havde kongen befalet; men Mordokaj kastede sig ikke på knæ. **3** Kongens hoffolk, som var i kongens port, sagde da til Mordokaj: »Hvorfor overtræder du kongens befaling?« **4** Da de nu dag efter dag sagde sådan til ham, uden at han hørte på dem, fortalte de det til Haman for at se, om Mordokajs optræden ville blive godtaget; han havde nemlig fortalt dem, at han var jøde. **5** Da Haman hørte, at Mordokaj ikke ville kaste sig på knæ for ham, blev han fyldt af vrede. **6** Men han ville ikke nøjes med at lægge hånd på Mordokaj alene; de havde fortalt ham, hvilket folk Mordokaj tilhørte, og derfor ville Haman udrydde alle jøder, Mordokajs folk, i hele Ahasverus’ kongerige. **7** I den første måned, måneden nisan, i kong Ahasverus’ tolvte regeringsår, kastede man i Hamans nærvær pur, det vil sige lod, mellem de enkelte dage og måneder, og loddet faldt på den tolvte måned, måneden adar.

**8** Haman sagde da til kong Ahasverus: »Der findes et folk, der lever spredt og isoleret blandt folkene i alle provinserne i dit kongerige. Deres love er forskellige fra alle andre folks, og kongens love følger de ikke; det skulle kongen ikke tillade dem. **9** Hvis det behager kongen, så lad der blive givet skriftlig ordre til, at de skal tilintetgøres, så vil jeg gennem embedsmændene kunne skaffe 10.000 talenter sølv til kongens skatkammer.« **10** Da tog kongen sin signetring af og overdrog den til agagitten Haman, Hammedatas søn, jødernes fjende. **11** Og kongen sagde til Haman: »Pengene overlades til dig, og med folket kan du gøre, hvad du vil.«

**12** I den første måned, på den trettende dag i måneden, blev kongens skrivere kaldt sammen, og der blev skrevet til kongens satrapper og til statholderne i hver enkelt provins og til stormændene i hvert enkelt folk, til hver enkelt provins med dens egen skrift og til hvert enkelt folk på dets eget sprog, ganske som Haman havde befalet. Det blev skrevet i kong Ahasverus’ navn og forseglet med kongens signetring. **13** Med ilbud blev der sendt breve ud til alle kongens provinser med besked om at udrydde, dræbe og tilintetgøre alle jøder, både unge og gamle, kvinder og børn, på én og samme dag, den trettende dag i den tolvte måned, måneden adar, og om at røve og plyndre. **14** En afskrift af denne skrivelse skulle udfærdiges som forordning i hver enkelt provins og offentliggøres for alle folkene, så de kunne være parat til den dag. **15** På kongens befaling skyndte ilbudene sig af sted, da forordningen var blevet udstedt i borgen i Susa. Kongen og Haman satte sig til at drikke; men byen Susa blev forfærdet.

### Est 4

#### Mordokajs forhandling med Ester

**1** Da Mordokaj fik at vide, hvad der var sket, flængede han sine klæder; han klædte sig i sæk og aske, gik rundt i byen og skreg højt og bittert. **2** Han standsede foran kongens port, for det var ikke tilladt nogen, der var klædt i sæk, at komme i kongens port. **3** Og i hver enkelt provins, hvor kongens ord og lov var nået frem, blev der stor sorg blandt jøderne med faste, gråd og klage; mange lå i sæk og aske.

**4** Da Esters piger og hendes eunukker kom og fortalte hende dette, blev dronningen skrækslagen. Hun sendte Mordokaj klæder, som han skulle tage på i stedet for sørgedragten; men han ville ikke tage imod dem. **5** Ester tilkaldte da Hatak, en af kongens eunukker, som han havde sat i hendes tjeneste; hun gav ham besked om at gå til Mordokaj for at få at vide hvordan og hvorfor. **6** Hatak gik til Mordokaj på byens torv foran kongens port. **7** Mordokaj fortalte ham nu alt, hvad der var sket. Han nævnte den nøjagtige sum penge, som Haman havde lovet at skaffe til kongens skatkammer ved at tilintetgøre jøderne, **8** og han gav ham en afskrift af den skrivelse, der var blevet udfærdiget som forordning i Susa om deres udryddelse, så han kunne vise Ester den og fortælle hende det hele. Han skulle pålægge hende at gå til kongen for at bede ham om nåde og gå i forbøn for sit folk. **9** Hatak kom tilbage og fortalte Ester, hvad Mordokaj havde sagt, **10** men Ester gav Hatak besked om at sige til Mordokaj: **11** »Alle kongens hoffolk og alle folkeslag i kongens provinser ved, at for enhver mand eller kvinde, som uindbudt kommer til kongen i den indre gård, gælder kun én lov: døden! Kun hvis kongen rækker sit guldscepter ud mod ham, skal han beholde livet. Men nu er jeg i tredive dage ikke blevet indbudt til kongen!«

**12** De fortalte Mordokaj, hvad Ester havde sagt, **13** men Mordokaj sendte Ester dette svar: »Bild dig ikke ind, at du som den eneste af jøderne kan redde livet, fordi du er i kongens palads. **14** For hvis du virkelig tier i denne situation, vil der komme hjælp og redning til jøderne andetstedsfra; men du og dit fædrenehus vil gå til grunde. Og hvem ved, om det ikke var med henblik på en situation som denne, du opnåede kongelig værdighed?« **15** Ester sendte da Mordokaj dette svar: **16** »Gå hen og sammenkald alle jøder, der befinder sig i Susa, så I kan faste for min skyld; I må hverken spise eller drikke nat eller dag i tre døgn; på samme måde vil også jeg og mine piger faste. Derefter vil jeg gå til kongen, selv om det er mod loven. Skal jeg dø, så lad mig dø!« **17** Så gik Mordokaj hen og gjorde, ganske som Ester havde pålagt ham.

### Est 5

#### Haman ønsker Mordokaj henrettet

**1** Den tredje dag iførte Ester sig sit kongelige skrud og stillede sig op i den indre gård foran kongens palads. Kongen sad på sin kongetrone i det kongelige palads lige ud for indgangen til paladset. **2** Da kongen nu så dronning Ester stå ude i gården, fandt hun nåde for hans øjne. Kongen rakte sit guldscepter, som han havde i hånden, ud mod Ester, og hun trådte nærmere og berørte spidsen af scepteret. **3** Så sagde kongen til hende: »Hvad vil du, dronning Ester? Hvad er dit ønske? Om det så er halvdelen af kongeriget, skal du få det!« **4** Men Ester sagde: »Hvis det behager kongen, vil kongen i dag, sammen med Haman, komme til det gilde, jeg har beredt for ham.« **5** Kongen sagde: »Send straks bud efter Haman, så det kan blive, som Ester har sagt.«

Kongen og Haman kom nu til gildet, som Ester havde beredt. **6** Mens de sad og drak vin, sagde kongen til Ester: »Hvad er din bøn? Den skal blive hørt! Hvad er dit ønske? Det skal blive opfyldt, om det så er halvdelen af kongeriget!«. **7** Ester svarede: »Min bøn og mit ønske? **8** Hvis jeg har fundet nåde for kongens øjne, og hvis det behager kongen at høre min bøn og opfylde mit ønske, skal kongen og Haman komme til det gilde, jeg bereder for dem. Så vil jeg i morgen gøre, som kongen har sagt.«

**9** Den dag gik Haman glad og fornøjet derfra. Men da han så Mordokaj i kongens port, og Mordokaj ikke rejste sig for ham og ikke viste tegn på ærbødighed, blev han fyldt af vrede mod Mordokaj. **10** Men Haman beherskede sig og gik hjem, og dér sendte han bud efter sine venner og sin hustru Zeresh. **11** Og Haman fortalte dem om sin prægtige rigdom og sine mange sønner og om, hvordan kongen havde ophøjet ham på alle måder og forfremmet ham over stormændene og kongens hoffolk. **12** Og Haman sagde: »Til det gilde, som dronning Ester beredte, lod hun heller ikke andre end mig ledsage kongen; også i morgen er jeg indbudt til hende sammen med kongen. **13** Men alt det er mig ikke nok, så længe jeg må se denne jøde Mordokaj sidde i kongens port.« **14** Da sagde hans hustru Zeresh og alle hans venner til ham: »Få lavet en halvtreds alen høj galge, og sig så i morgen til kongen, at Mordokaj skal hænges i den! Så kan du gå glad til gilde med kongen.« Dette forslag syntes Haman godt om, og han fik galgen lavet.

### Est 6

#### Mordokajs ophøjelse

**1** Samme nat kunne kongen ikke sove. Han gav da ordre til at hente krøniken over mindeværdige begivenheder, og man læste op for kongen. **2** Det viste sig, at der var skrevet om, at Mordokaj havde fortalt, hvordan Bigtan og Teresh, to af kongens eunukker, der hørte til dørvogterne, havde søgt en lejlighed til at lægge hånd på kong Ahasverus. **3** Kongen spurgte: »Hvilken hæder og ære blev der vist Mordokaj til gengæld?« Men de unge mænd, der var kongens tjenere, svarede: »Der blev ikke gjort noget for ham!« **4** Kongen sagde da: »Hvem er ude i gården?« Haman var netop kommet ind i den ydre gård til kongens palads for at bede kongen om, at Mordokaj måtte blive hængt i den galge, han havde rejst til ham. **5** Kongens unge mænd svarede: »Det er Haman, der står ude i gården,« og kongen sagde: »Lad ham komme ind«. **6** Haman kom så ind, og kongen spurgte ham: »Hvad bør der gøres for en mand, som kongen ønsker at hædre?« Haman tænkte: »Hvem andre end mig kan kongen ønske at hædre?« **7** Og Haman svarede kongen: »Den mand, som kongen ønsker at hædre, **8** skal man bringe en kongelig dragt, som kongen selv har haft på, og en hest, som kongen selv har redet, og som har båret kongeligt diadem på hovedet. **9** Dragten og hesten skal man overdrage til en af kongens fornemste stormænd, og så skal den mand, som kongen ønsker at hædre, iføres dragten. Man skal føre ham til hest over byens torv, og foran ham skal man råbe: Se, hvad der sker den mand, som kongen ønsker at hædre!« **10** Så sagde kongen til Haman: »Skynd dig at tage dragten og hesten, og gør, som du har sagt, med jøden Mordokaj, der sidder i kongens port; du må ikke undlade noget af det, du har sagt.« **11** Haman tog dragten og hesten; han iførte Mordokaj dragten, førte ham til hest over byens torv og råbte foran ham: »Se, hvad der sker den mand, som kongen ønsker at hædre!«

**12** Derpå vendte Mordokaj tilbage til kongens port, mens Haman skyndte sig hjem i sorg og med tilhyllet hoved. **13** Haman fortalte sin hustru Zeresh og alle sine venner alt, hvad der var sket, og hans vismænd og hans hustru Zeresh sagde til ham: »Dette er begyndelsen til, at du kommer til at ligge under for Mordokaj; hvis han er af jødisk herkomst, kan du ikke stå dig imod ham, men vil komme til at ligge helt under for ham!«

**14** Mens de sad og talte med ham, kom kongens eunukker og førte straks Haman til det gilde, Ester havde beredt.

### Est 7

#### Kongen og Haman til gilde hos Ester

**1** Kongen og Haman kom nu for at drikke hos dronning Ester. **2** Også på denne anden dag, mens de sad og drak vin, sagde kongen til Ester: »Hvad er din bøn, dronning Ester? Den skal blive hørt! Hvad er dit ønske? Det skal blive opfyldt, om det så er halvdelen af kongeriget!« **3** Dronning Ester svarede: »Hvis jeg har fundet nåde for dine øjne, konge, og hvis det behager kongen, så giv mig mit liv; det er min bøn! Og giv mig mit folk; det er mit ønske! **4** For jeg og mit folk er solgt til at blive udryddet, dræbt og tilintetgjort. Var det så blot som trælle og trælkvinder, vi var solgt, havde jeg tiet; for den ulykke havde ikke været noget at ulejlige kongen med!« **5** Da sagde kong Ahasverus til dronning Ester: »Hvem er han, og hvor er han, som er kommet på den tanke at gøre det?« **6** Ester svarede: »En fjende og modstander, den onde Haman dér!« Da blev Haman grebet af rædsel for kongen og dronningen. **7** Kongen rejste sig i vrede fra vingildet og gik ud i slotsparken, mens Haman blev stående for at bede for sit liv hos dronning Ester, for han indså, at kongen var besluttet på hans ulykke. **8** Da kongen kom tilbage fra slotsparken til huset, hvor vingildet blev holdt, lå Haman hen over divanen, hvor Ester lå. Da sagde kongen: »Vil han oven i købet forgribe sig på dronningen her i huset, hvor jeg er til stede?« Da kongen havde udtalt dette ord, tilhyllede man Hamans ansigt.

**9** Så sagde Harbona, en af eunukkerne, henvendt til kongen: »Se, den galge, som Haman har lavet til Mordokaj, hvis ord blev til lykke for kongen, den står ved Hamans hus, halvtreds alen høj.« Da sagde kongen: »Hæng ham i den!« **10** Så hængte de Haman i den galge, han havde rejst til Mordokaj, og kongens vrede lagde sig.

### Est 8

#### Jødernes redning

**1** Samme dag gav kong Ahasverus jødernes fjende Hamans hus til dronning Ester. Og Mordokaj fik foretræde for kongen, for Ester havde fortalt, hvordan han var i familie med hende. **2** Kongen tog sin signetring, som han havde frataget Haman, og overdrog den til Mordokaj. Og Ester satte Mordokaj over Hamans hus.

**3** Så henvendte Ester sig endnu en gang til kongen; hun kastede sig for hans fødder, græd og bønfaldt ham om at afvende den onde plan, som agagitten Haman havde lagt mod jøderne. **4** Kongen rakte sit guldscepter ud mod Ester, og hun rejste sig, trådte frem for kongen **5** og sagde: »Hvis det behager kongen, og hvis jeg har fundet nåde for hans øjne, og hvis kongen finder det rimeligt, og han synes om mig, så lad der udgå en skrivelse, der tilbagekalder de breve, som agagitten Haman, Hammedatas søn, skrev, da han planlagde at tilintetgøre jøderne i alle kongens provinser. **6** For hvordan skulle jeg kunne bære at se den ulykke ramme mit folk, og hvordan skulle jeg kunne se på tilintetgørelsen af min slægt?« **7** Kong Ahasverus sagde til dronning Ester og til jøden Mordokaj: »Hamans hus har jeg givet Ester, og han selv er blevet hængt i en galge, fordi han ville lægge hånd på jøderne. **8** Nu skal I skrive, hvad I vil angående jøderne, i kongens navn og forsegle det med kongens signetring. For en skrivelse, der er skrevet i kongens navn og forseglet med kongens signetring, kan ikke tilbagekaldes.«

**9** Straks blev kongens skrivere kaldt sammen; det var den tredje måned, måneden sivan, på den treogtyvende dag i måneden. Ganske som Mordokaj befalede, blev der skrevet til jøderne og til satrapperne, statholderne og provinsernes stormænd, lige fra Indien til Nubien, i alt 127 provinser, til hver enkelt provins med dens egen skrift og til hvert enkelt folk på dets eget sprog, også til jøderne med deres skrift og på deres sprog. **10** Han skrev i kong Ahasverus’ navn og forseglede brevene med kongens signetring og sendte dem ud med beredne ilbud, kongelige postryttere, på væddeløbsheste. **11** Der stod: »Kongen har tilladt jøderne i hver enkelt by at samles og forsvare deres liv. Enhver bevæbnet skare fra et folk eller en provins, som angriber dem, må de udrydde, dræbe og tilintetgøre, også kvinder og børn. Og de må røve og plyndre **12** på én og samme dag i alle kong Ahasverus’ provinser, den trettende dag i den tolvte måned, måneden adar.« **13** En afskrift af denne skrivelse skulle udfærdiges som forordning i hver enkelt provins og offentliggøres for alle folkene, så jøderne kunne være parat til at tage hævn over deres fjender på denne dag. **14** På kongens befaling skyndte ilbudene, de kongelige postryttere, sig af sted, da forordningen var blevet udstedt i borgen i Susa.

**15** Mordokaj forlod kongen iført en kongelig dragt af purpurblåt linned, en stor guldkrone og en kappe af purpurrødt byssus; og byen Susa jublede og glædede sig. **16** Blandt jøderne var der lys og glæde, fryd og pragt. **17** Og i hver enkelt provins og i hver enkelt by, hvor kongens ord og lov var nået frem, blev der glæde og fryd blandt jøderne, gilde og fest. Og mange af landets folk gik over til jødedommen, for de var grebet af rædsel for jøderne.

### Est 9

#### Jødernes hævn

**1** I den tolvte måned, måneden adar, på den trettende dag i måneden, da kongens ord og lov skulle føres ud i livet, den dag da jødernes fjender havde håbet at få magten over dem, skete det modsatte: Jøderne fik magten over deres modstandere. **2** I alle kong Ahasverus’ provinser samledes jøderne i deres byer for at lægge hånd på dem, der ville dem noget ondt. Og ingen kunne holde stand mod jøderne, for alle folkene var grebet af rædsel for dem. **3** Og alle provinsernes stormænd, satrapperne, statholderne og kongens embedsmænd støttede jøderne, for de var grebet af rædsel for Mordokaj. **4** For Mordokaj var blevet en stor mand i kongens palads, og hans ry var nået ud i alle provinserne; og Mordokaj blev mægtigere og mægtigere.

**5** Jøderne slog alle deres fjender med sværd og drab og tilintetgørelse, og de behandlede deres modstandere efter forgodtbefindende. **6** I borgen i Susa dræbte og tilintetgjorde jøderne fem hundrede mand. **7** Også Parshandata, Dalfon, Aspata, **8** Porata, Adalja, Aridata, **9** Parmashta, Arisaj, Aridaj og Vajzata, **10** de ti sønner af jødernes fjende Haman, Hammedatas søn, dræbte de; men de lagde ikke hånd på byttet.

**11** Samme dag blev kongen gjort bekendt med antallet af dræbte i borgen i Susa, **12** og han sagde til dronning Ester: »I borgen i Susa har jøderne dræbt og tilintetgjort fem hundrede mand samt Hamans ti sønner; hvad har de så ikke gjort i de øvrige af kongens provinser? Men hvad er din bøn? Den skal blive hørt! Hvad er yderligere dit ønske? Det skal blive opfyldt!« **13** Da svarede Ester: »Hvis det behager kongen, så lad jøderne i Susa få tilladelse til også i morgen at handle efter den lov, der gælder for i dag; og Hamans ti sønner skal man hænge op i galgen.« **14** Kongen sagde, at det skulle ske; der blev udstedt en forordning i Susa, og Hamans ti sønner hængte man op. **15** Jøderne i Susa samledes også på den fjortende dag i måneden adar og dræbte tre hundrede mand i Susa; men de lagde ikke hånd på byttet. **16** Den trettende dag i måneden adar samledes de øvrige jøder i kongens provinser og forsvarede deres liv; de fik fred for deres fjender, og de dræbte 75.000 af deres modstandere; men de lagde ikke hånd på byttet. **17** Den fjortende dag i måneden hvilede de ud og gjorde den til en dag med fest og glæde. **18** Jøderne i Susa samledes på den trettende og fjortende dag i måneden, og de hvilede ud på den femtende dag og gjorde den til en dag med fest og glæde. **19** Blandt jøderne på landet, dem der bor i landsbyerne, er det derfor den fjortende dag i måneden adar, som de fejrer med glæde, gilde og fest og med at sende hinanden madvarer.

#### Purimfesten

**20** Mordokaj skrev disse begivenheder ned og sendte breve til jøderne i alle kong Ahasverus’ provinser, nære og fjerne, **21** for at forpligte dem på at fejre den fjortende og femtende dag i måneden adar år efter år **22** til minde om de dage, da jøderne fik fred for deres fjender, og om den måned, da deres klage blev vendt til glæde og deres sorg til fest; de skulle fejre dem med fest og glæde og med at sende hinanden madvarer og give gaver til de fattige. **23** Hvad de havde gjort for første gang, og hvad Mordokaj havde skrevet til dem om, antog jøderne da som en fast skik.

**24** Agagitten Haman, Hammedatas søn, alle jøders fjende, havde planlagt at tilintetgøre dem, og han havde kastet pur, det vil sige lod, for at udrydde og tilintetgøre dem. **25** Men da kongen var blevet gjort bekendt med dette, havde han skriftligt befalet, at Hamans onde plan mod jøderne skulle falde tilbage på ham selv, og at han og hans sønner skulle hænges i en galge. **26** Derfor kalder man disse dage for purim efter ordet pur. På grund af indholdet i dette brev og på grund af alt, hvad de havde oplevet, og alt, hvad der var tilstødt dem, **27** forpligtede jøderne sig selv og deres efterkommere og alle, der sluttede sig til dem, på at fejre disse to dage efter forskriften og til fastsat tid år efter år, som en fast skik, der ikke måtte overtrædes. **28** Disse dage skulle mindes og fejres, slægt efter slægt, i hver familie, i hver provins og i hver by. Disse purimsdage måtte aldrig forsømmes blandt jøderne, og de måtte aldrig gå i glemme blandt efterkommerne.

**29** Dronning Ester, Abikajils datter, og jøden Mordokaj udfærdigede en officiel skrivelse for at stadfæste dette andet brev om purim. **30** Og til alle jøderne i de 127 provinser i Ahasverus’ kongerige sendte han breve med ønske om fred og tryghed **31** for at stadfæste disse purimsdage til den fastsatte tid, som jøden Mordokaj og dronning Ester havde forpligtet dem på, og som de havde forpligtet sig selv og deres efterkommere på, med forskrifter om faste og klage. **32** Esters befaling stadfæstede disse forskrifter om purim, og det blev skrevet ned i en bog.

### Est 10

#### Mordokajs anseelse

**1** Kong Ahasverus pålagde landet og havets fjerne øer skat. **2** Og alle hans offentligt kendte bedrifter og heltegerninger såvel som den nøjagtige beretning om Mordokajs storhed, hvortil kongen havde ophøjet ham, står jo i Mediens og Persiens Kongers Krønike. **3** For jøden Mordokaj var nummer to efter kong Ahasverus; han var en stor mand blandt jøderne og elsket af alle sine landsmænd. Han tilstræbte lykke for sit folk og talte til gavn for hele efterslægten.
