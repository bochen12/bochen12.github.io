---
layout: page
title: 文言文
custom_css: p-large
---

-----

[**Classical Chinese for Everybody**](#ccfe)
[1](#ccfe1) [2](#ccfe2) [3](#ccfe3) [4](#ccfe4) [5](#ccfe5) [6](#ccfe6) [7](#ccfe7) [8](#ccfe8) [9](#ccfe9) [10](#ccfe10) [11](#ccfe11)

[**A New Practical Primer of Literary Chinese**](#anppolc)
[1](#anppolc1) [2](#anppolc2) [3](#anppolc3) [4](#anppolc4) [5](#anppolc5) [6](#anppolc6) [7](#anppolc7) [8](#anppolc8) [9](#anppolc9) [10](#anppolc10) [11](#anppolc11) [12](#anppolc12) [13](#anppolc13) [14](#anppolc14) [15](#anppolc15) [16](#anppolc16) [17](#anppolc17) [18](#anppolc18) [19](#anppolc19) [20](#anppolc20) [21](#anppolc21) [22](#anppolc22) [23](#anppolc23) [24](#anppolc24) [25](#anppolc25) [26](#anppolc26) [27](#anppolc27) [28](#anppolc28) [29](#anppolc29) [30](#anppolc30) [31](#anppolc31) [32](#anppolc32) [33](#anppolc33) [34](#anppolc34) [35](#anppolc35) [36](#anppolc36) [37](#anppolc37) [38](#anppolc38) [39](#anppolc39) [40](#anppolc40)

[**道德經**](#ddj)
[1](#ddj1) [2](#ddj2) [3](#ddj3) [4](#ddj4) [5](#ddj5) [6](#ddj6) [7](#ddj7) [8](#ddj8) [9](#ddj9) [10](#ddj10) [11](#ddj11) [12](#ddj12) [13](#ddj13) [14](#ddj14) [15](#ddj15) [16](#ddj16) [17](#ddj17) [18](#ddj18) [19](#ddj19) [20](#ddj20) [21](#ddj21) [22](#ddj22) [23](#ddj23) [24](#ddj24) [25](#ddj25) [26](#ddj26) [27](#ddj27) [28](#ddj28) [29](#ddj29) [30](#ddj30) [31](#ddj31) [32](#ddj32) [33](#ddj33) [34](#ddj34) [35](#ddj35) [36](#ddj36) [37](#ddj37) [38](#ddj38) [39](#ddj39) [40](#ddj40) [41](#ddj41) [42](#ddj42) [43](#ddj43) [44](#ddj44) [45](#ddj45) [46](#ddj46) [47](#ddj47) [48](#ddj48) [49](#ddj49) [50](#ddj50) [51](#ddj51) [52](#ddj52) [53](#ddj53) [54](#ddj54) [55](#ddj55) [56](#ddj56) [57](#ddj57) [58](#ddj58) [59](#ddj59) [60](#ddj60) [61](#ddj61) [62](#ddj62) [63](#ddj63) [64](#ddj64) [65](#ddj65) [66](#ddj66) [67](#ddj67) [68](#ddj68) [69](#ddj69) [70](#ddj70) [71](#ddj71) [72](#ddj72) [73](#ddj73) [74](#ddj74) [75](#ddj75) [76](#ddj76) [77](#ddj77) [78](#ddj78) [79](#ddj79) [80](#ddj80) [81](#ddj81)

-----

<a id="ccfe"></a>

## Classical Chinese for Everybody

<a id="ccfe1"></a>

### １

子曰：性相近也。習相遠也。

<a id="ccfe2"></a>

### ２

齊景公問政於孔子。孔子對曰。君君。臣臣。父父。子子。公曰。君不君。臣不臣。父不父。子不子。

<a id="ccfe3"></a>

### ３

樊遲問仁。子曰。愛人。聞知。子曰。知人。

子曰。仁者安仁。知者利仁。

子曰。知者樂水。仁者樂山。

<a id="ccfe4"></a>

### ４

子曰。由。誨汝知之乎。知之為知之。不知為不知。是知也。

知人者知也。自知者明也。勝人者有力也。自勝者強也。

<a id="ccfe5"></a>

### ５

齊景公問政於孔子。孔子對曰。君君。臣臣。父父。子子。公曰。善哉。信如君不君。臣不臣。父不父。子不子。

雖有粟。吾得而食諸。

子曰。知之者不如好之者。好之者不如樂之者。

<a id="ccfe6"></a>

### ６

道可道也。非恆道也。名可名也。非恆名也。無名。萬物之始也。有名。萬物之母也。

子謂公冶長。可妻也。雖在縲絏之中。非其罪也。以其子妻之。

<a id="ccfe7"></a>

### ７

曾子曰。士不可以不弘毅。任重而道遠。任以為己任。不亦重乎。死而後已。不亦遠乎。

子曰。富與貴。是人之所欲也。不以其道得之。不處也。貧與賤。是人之所惡也。不以其道得之。不去也。

<a id="ccfe8"></a>

### ８

子曰。賜也。汝以予為多學而識之者與。對曰。然。非與。曰非也。予一以貫之。

子貢問曰。有一言而可以終身行之者乎。子曰。其恕乎。己所不欲，勿施於人。

子曰。參乎。吾道一以貫之。曾子曰。唯。子出。門人問曰。何謂也。曾子曰。夫子之道。忠恕而已矣。

<a id="ccfe9"></a>

### ９

子貢曰。夫子之文章。可得而聞也。夫子之言性與天道。不可得而聞也。
文章。德之見於外者。威儀文辭皆是也。性者人所受之天理。天道者天理自然之本體。其實一理也。言夫子之文章。日見於外。固學者所共聞。至於性學天道則夫子罕言之而學者有不得聞者。

<a id="ccfe10"></a>

### １０

莊子與惠子遊於濠梁之上。莊子曰。條魚出游從容是魚樂也。惠子曰。子非魚。安知魚之樂。莊子曰。子非我。安知我不知魚之樂。惠子曰。我非子。固不知子矣。子固非魚也。子之不知魚之樂全矣。莊子曰。請循其本。子曰。汝安知魚樂云者。既已知吾知之而問我。我知之濠上也。

<a id="ccfe11"></a>

### １１

床前明月光。
疑是地上霜。
舉頭望明月。
低頭思故鄉。

-----

<a id="anppolc"></a>

## A New Practical Primer of Literary Chinese

<a id="anppolc1"></a>

### １

知命者不怨天，知己者不怨人。

禍生於欲得，福生於自禁。聖人以心導耳目，小人以耳目導心。

爲善者天報以德。爲不善者天報以禍。

<a id="anppolc2"></a>

### ２

君子有終身之憂，而無一朝之患。順道而行，循理而言。喜不加易，怒不加難。

天下失道，而後仁義生焉。國家不治，而後孝子生焉。民爭不分，而後慈惠生焉。道逆時反，而後權謀生焉。

<a id="anppolc3"></a>

### ３

萬物得其本者生，百事得其道者成。道之所在，天下歸之。德之所在，天下貴之。仁之所在，天下愛之。義之所在，天下畏之。屋漏者，民去之。水淺者，魚逃之。樹高者，鳥宿之。德厚者，士趨之。有禮者，民畏之。忠信者，士死之。

<a id="anppolc4"></a>

### ４

齊桓公爲大臣具酒，期以日中。管仲後至。桓公舉觴以飲之。管仲半棄酒。桓公曰：「期而後至，飲而棄酒。於禮可乎？」管仲對曰：「臣聞：酒入舌出。舌出者言失，言失者身棄。臣計棄身不如棄酒。桓公笑曰：「仲父起就坐！」

<a id="anppolc5"></a>

### ５

曾子衣弊衣以耕。魯君使人往致邑焉，曰：「請以此修衣。」曾子不受。反，復往，又不受。使者曰：「先生非求於人，人則獻之。奚爲不受？」曾子曰：「臣聞之：『受人者畏人，予人者驕人。』縱君有賜，不我驕也，我能勿畏乎？」終不受。孔子聞之曰：「參之言，足以全其節也。」

<a id="anppolc6"></a>

### ６

趙簡子舉兵而攻齊，令軍中有敢諫者罪至死。披甲之士名曰公盧，望見簡子大笑。簡子曰：「子何笑？」對曰：「臣乃有宿笑。」簡子曰：「有以解之則可。無以解之則死。」對曰：「當桑之時，臣鄰家夫與妻俱之田。見桑中女，因往追之，不能得。還反，其妻怒而去之。臣笑其曠也。」簡子曰：「今吾伐國失國，是吾曠也。」於是罷師而歸。

<a id="anppolc7"></a>

### ７

伯牙子鼓琴，鍾子期聽之。方鼓而志在太山。鍾子期曰：「善哉乎鼓琴！巍巍乎若太山。」少選之間，而志在流水。鍾子期復曰：「善哉乎鼓琴！湯湯乎若流水。」鍾子期死，伯牙破琴絕弦，終身不復鼓琴，以爲世無足爲鼓琴者。非獨鼓琴若此也，賢者亦然。雖有賢者，而無以接之，賢者奚由盡忠哉？驥不自至千里者，待伯樂而後至也。

<a id="anppolc8"></a>

### ８

秦穆公嘗出而亡其駿馬，自往求之。見人已殺其馬，方共食其肉。穆公謂曰：「是吾駿馬也！」諸人皆懼而起。穆公曰：「吾聞食駿馬肉不飲酒者殺人。」即以次飲之酒。殺馬者皆慚而去。居三年，晉攻秦穆公圍之。往時食馬肉者相謂曰：「可以出死報食馬得酒之恩矣！」遂潰圍。穆公卒得以解難勝晉，獲惠公以歸。此德出而福反也。

<a id="anppolc9"></a>

### ９

彌子瑕愛於衛君。衛國之法，竊駕君車罪刖。彌子瑕之母疾，人聞，夜往告之。彌子瑕擅駕君車而出。君聞之，賢之，曰：「孝哉！爲母之故，犯刖罪哉！」君遊果園。彌子瑕食桃而甘，不盡而奉君。君曰：「愛我而忘其口味！」及彌子瑕色衰而愛弛，得罪於君。君曰：「是故嘗矯駕吾車，又嘗食我以餘桃！」故子瑕之行，未必變初也。前見賢，後獲罪者，愛憎之生變也。

<a id="anppolc10"></a>

### １０

晏子將使楚，楚王聞之，謂左右曰：「晏嬰，齊之習辭者也，今方來，吾欲辱之，何以也？」左右對曰：「爲其來也，臣請縛一人，過王而行，王曰：『何爲者也？』對曰：『齊人也。』王曰：『何坐？』曰：『坐盜。』」晏子至，楚王賜晏子酒，酒酣，吏二縛一人詣王，王曰：「縛者曷爲者也？」對曰：「齊人也，坐盜。」王視晏子曰：「齊人固善盜乎？晏子避席對曰：「嬰聞之，橘生淮南則爲橘，生于淮北則爲枳，葉徒相似，其實味不同。所以然者何？水土異也。今民生長于齊不盜，入楚則盜，得無楚之水土使民善盜耶？

<a id="anppolc11"></a>

### １１

曹沫者，魯人也，以勇力事魯莊公。莊公好力，曹沬爲魯將，與齊戰，三敗北。魯莊公懼，乃獻遂邑之地以和，猶復以爲將。齊桓公許與魯會于柯而盟。桓公與莊公既盟於壇上，曹沬執匕首劫齊桓公。桓公左右莫敢動，而問曰：「子將何欲？」曹沬曰：「齊強魯弱，而大國侵魯，亦已甚矣。今魯城壞，即壓齊境！君其圖之！」桓公乃許盡歸魯之侵地。既已言，曹沫投其匕首，下壇，北面就群臣之位，顏色不變，辭令如故。桓公怒，欲倍其約。管仲曰：「不可！夫貪小利以自快，棄信於諸侯，失天下之援。不如與之。」於是桓公乃遂割魯侵地。曹沬三戰所亡地，盡復予魯。

<a id="anppolc12"></a>

### １２

其後百六十有七年而吳有專諸之事。專諸者，吳堂邑人也。伍子胥之亡楚而如吳也，知專諸之能。伍子胥既見吳王僚，說以伐楚之利。吳公光曰：「彼伍員父兄皆死於楚，而員言伐楚。欲自爲報私讎也，非能爲吳。」吳王乃止。伍子胥知公子光之欲殺吳王僚，乃曰：「彼光將有內志，未可說以外事。」乃進專諸於公子光。光之父曰吳王諸樊。諸樊弟三人，次曰餘祭，次曰夷眛，次曰季子札。諸樊知季子札賢而不立太子，以次傳三弟，欲卒致國于季子札。諸樊既死，傳餘祭。餘祭死，傳夷眛。夷眛死，當傳季子札。季子札逃不肯立。吳人乃立夷眛之子僚爲王。公子光曰：「使以兄弟次邪，季子當立。必以子乎，則光真適嗣，當立。」故嘗陰養謀臣以求立。光既得專諸，善客待之。

<a id="anppolc13"></a>

### １３

九年而楚平王死。春，吳王僚欲因楚喪使其二弟公子蓋餘屬庸將兵圍楚之潛。使延陵季子於晉，以觀諸侯之變。楚發兵，絕吳將蓋餘屬庸路，吳兵不得還。於是公子光謂專諸曰：「此時不可失。不求，何獲？且光真王嗣，當立。季子雖來，不吾廢也。」專諸曰：「王僚可殺也！母老子弱，而兩弟將兵伐楚。楚絕其後。方今吳外困於楚，而內空無骨鲠之臣。是無如我何。」公子光頓首曰：「光之身，子之身也。」四月丙子，光伏甲士於窟室中，而具酒請王僚。王僚使兵陳自宮至光之家。門戶階陛左右，皆王僚之親戚也。夾立侍，皆持長鈹。酒既酣，公子光詳爲足疾，入窟室中，使專諸置匕首魚炙之腹中而進之。既至王前，專諸擘魚，因以匕首剌王僚，王僚立死，左右亦殺專諸。王人擾亂，公子光出其伏甲以攻王僚之徒，盡滅之。遂自立爲王，是爲闔閭。闔閭乃封專諸之子以爲上卿。

<a id="anppolc14"></a>

### １４

其後七十餘年而晉有豫讓之事。豫讓者，晉人也。故嘗事范氏及中行氏，而無所知名。去而事智伯，智伯甚尊寵之。及智伯伐趙襄子，趙襄子與韓魏合謀滅智伯，滅智伯之後而三分其地。趙襄子最怨智伯，漆其頭以爲飲器。豫讓遁逃山中，曰：「嗟乎！士爲知己者死，女爲說己者容。今智伯知我，我必爲報讎而死，以報智伯，則吾魂魄不愧矣！」乃變名姓爲刑人，入宮塗廁中，挾匕首，欲以剌襄子。襄子如廁，心動，執問塗廁之刑人，則豫讓。內持刀兵，曰：「欲爲智伯報仇！」左右欲誅之，襄子曰：「彼義人也。吾謹避之耳。且智伯亡無後，而其臣欲爲報仇，此天下之賢人也。」卒釋去之。居頃之，豫讓又漆身爲厲，吞炭爲啞，使形狀不可知。行乞於市，其妻不識也。行見其友，其友識之，曰：「汝非豫讓邪？」曰：「我是也。」其友爲泣曰：「以子之才，委質而臣事襄子，襄子必近幸子。近幸子，乃爲所欲，顧不易邪？何乃殘身苦形，欲以求報襄子，不亦難乎？」豫讓曰：「既已委質臣事人，而求殺之，是懷二心以事其君也。且吾所爲者極難耳。然所以爲此者，將以愧天下後世之爲人臣懷二心以事其君者也。」

<a id="anppolc15"></a>

### １５

既去，頃之，襄子當出，豫讓伏於所當過之橋下。襄子至橋，馬驚。襄子曰：「此必是豫讓也！」使人問之，果豫讓也。於是襄子乃數豫讓曰：「子不嘗事范中行氏乎？智伯盡滅之，而子不爲報讎，而反委質，臣於智伯。智伯亦已死矣，而子獨何以爲之報讎之深也？」豫讓曰：「臣事范中行氏，范中行氏皆眾人遇我，我故眾人報之。至於智伯，國士遇我，我故國士報之。」襄子喟然歎息而泣曰：「嗟乎豫子！子之爲智伯，名既成矣，而寡人赦子亦已足矣。子其自爲計！寡人不復釋子。」使兵圍之。豫讓曰：「臣聞明主不掩人之美，而忠臣有死名之義。前君已寬赦臣，天下莫不稱君之賢。今日之事，臣固伏誅。然願請君之衣而擊之焉，以致報讎之意，則雖死不恨。非所敢望也。敢布腹心。」於是襄子大義之，乃使使持衣與豫讓。豫讓拔劍三躍而擊之，曰：「吾可以下報智伯矣！」遂伏劍自殺。死之日，趙國志士聞之，皆爲涕泣。

<a id="anppolc16"></a>

### １６

其後四十餘年而軹有聶政之事。聶政者，軹深井里人也。殺人避仇，與母姊如齊，以屠爲事。久之，濮陽嚴仲子事韓哀侯，與韓相俠累有隙。嚴仲子恐誅，亡去游，求人可以報俠累者，至齊。齊人或言聶政勇敢士也，避仇隱於屠者之閒。嚴仲子至門請，數反，然後具酒自觴聶政母前。酒酣，嚴仲子奉黃金百鎰，前爲聶政母壽。聶政驚怪其厚，固謝嚴仲子。嚴仲子固進，而聶政謝曰：「臣幸有老母。家貧，客游以爲狗屠，可以旦夕得甘毳以養親。親供養備，不敢當仲子之賜。」嚴仲子辟人，因爲聶政言曰：「臣有仇，而行游諸侯眾矣。然至齊，竊聞足下義甚高，故進百金者，將用爲大人麤糲之費，得以交足下之驩。豈敢以有求望邪？」聶政曰：「臣所以降志辱身居市井屠者，徒幸以養老母。老母在，政身未敢以許人也。」嚴仲子固讓，聶政竟不肯受也。然嚴仲子卒備賓主之禮而去。

<a id="anppolc17"></a>

### １７

久之，聶政母死。既已葬，除服，聶政曰：「嗟乎！政乃市井之人，鼓刀以屠。而嚴仲子乃諸侯之卿相也，不遠千里，枉車騎而交臣。臣之所以待之，至淺鮮矣。未有大功可以稱者，而嚴仲子奉百金爲親壽。我雖不受，然是者徒深知政也。夫賢者以感忿睚眦之意而親信窮僻之人，而政獨安得默然而已乎！且前日要政，政徒以老母，老母今以天年終，政將爲知己者用。」乃遂西至濮陽。見嚴仲子曰：「前日所以不許仲子者，徒以親在。今不幸而母以天年終。仲子所欲報仇者爲誰？請得從事焉。」嚴仲子具告曰：「臣之仇韓相俠累。俠累又韓君之季父也，宗族盛多，居處兵衛甚設。臣欲使人剌之，眾終莫能就。今足下幸而不棄。請益其車騎壯士，而爲足下輔翼者。」聶政曰：「韓之與衛相去，中閒不甚遠。今殺人之相，相又國君之親，此其勢不可以多人。多人，不能無生得失。生得失則語泄。語泄，是韓舉國而與仲子爲讎。豈不殆哉！」遂謝車騎人徒。

<a id="anppolc18"></a>

### １８

聶政乃辭，獨行，杖劍至韓。韓相俠累方坐府上，持兵戟而衛侍者甚眾。聶政直入上階，刺殺俠累。左右大亂，聶政大呼，所擊殺者數十人。因自皮面決眼，自屠出腸，遂以死。韓取聶政屍暴於市，購問。莫知誰子。於是韓購縣之，有能言殺相俠累者予千金。久之，莫知也。政姊榮聞人有刺殺韓相者，賊不得，國不知其名姓，暴其屍而縣之千金，乃於邑曰：「其是吾弟與？嗟乎！嚴仲子知吾弟！」立起如韓之市，而死者果政也。伏屍，哭極哀，曰：「是軹深井里所謂聶政者也。」市行者諸眾人皆曰：「此人暴虐吾國相，王購縣其名姓千金。夫人不聞與？何敢來識之也！」榮應之曰：「聞之。然政所以蒙污辱，自棄於市販之閒者，爲老母幸無恙，妾未嫁也。親既以天年下世，妾已嫁夫，嚴仲子乃察舉吾弟困污之中而交之。澤厚矣，可奈何？士固爲知己者死。今乃以妾尙在之故，重自刑以絕從。妾其奈何畏歿身之誅，終滅賢弟之名？」大驚韓市人。乃大呼天者三，卒於邑悲哀而死政之旁。晉楚齊衛聞之，皆曰：「非獨政能也，乃其姊亦烈女也！鄉使政誠知其姊無濡忍之？志，不重暴骸之難，必絕險千里以列其名，姊弟俱僇於韓市者，亦未必敢以身許嚴仲子也。嚴仲子亦可謂知人能得士矣！」

<a id="anppolc19"></a>

### １９周幽王后褒姒

褒姒者，童妾之女，周幽王之后也。初，夏之衰也，褒人之神化爲龍，同於王庭而言曰：「余，褒之二君也。」夏后卜殺之與去，莫吉。卜請其漦，藏之而吉。乃布幣焉，龍忽不見，而藏漦櫝中，乃置之郊，至周莫之敢發也。及周厲王之末，發而觀之，漦流於庭，不可除也。王使婦人裸而譟之，化爲玄蚖，入後宮。宮之童妾未齔而遭之，既笄而孕，當宣王之時產，無夫而乳。懼而棄之。先是有童謠曰：「檿弧箕服，寔亡周國。」宣王聞之。後有人夫妻賣檿弧箕服器者，王使執而戮之。夫妻夜逃，聞童妾之女遭棄而夜號，哀而取之，遂竄於褒。長而美好，褒人姁有獄，獻之以贖。幽王受而嬖之，遂釋褒姁，故號曰褒姒。既生子伯服，幽王乃廢后申侯之女，而立褒姒爲后，廢太子宜臼，而立伯服爲太子。幽王惑於褒姒，出入與之同乘，不卹國事，驅馳弋獵不時，以適褒姒之意。飲酒流湎，倡優在前，以夜續晝。褒姒不笑，幽王乃欲其笑，萬端，故不笑。幽王爲烽燧大鼓，有寇至則舉。諸侯悉至，而無寇，褒姒乃大笑。幽王欲悅之，數爲舉烽火。其後不信，諸侯不至。忠諫者誅，唯褒姒言是從，上下相諛，百姓乖離。申侯乃與繒、西夷犬戎共攻幽王。幽王舉烽燧徵兵，莫至。遂殺幽王於驪山之下，虜褒姒，盡取周賂而去。於是諸侯乃即申侯而共立故太子宜臼，是爲平王。自是之後，周與諸侯無異。詩云：「赫赫宗周，褒姒滅之。」此之謂也。頌曰：「褒神龍變，寔生褒姒。興配幽王，廢后太子。舉烽致兵，笑寇不至。申侯伐周，果滅其祀。」

<a id="anppolc20"></a>

### ２０鄒孟軻母（１）

鄒孟軻之母也，號孟母。其舍近墓。孟子之少也，嬉遊爲墓間之事，踴躍築埋；孟母曰：「此非吾所以居處子也。」乃去，舍市傍。其嬉戲爲賈人衒賣之事；孟母又曰：「此非吾所以居處子也。」復徙舍學宮之傍。其嬉遊乃設俎豆，揖讓進退。孟母曰：「真可以居吾子矣。」遂居之。及孟子長，學六藝，卒成大儒之名。君子謂：「孟母善以漸化。」詩云：「彼姝者子，何以予之？」此之謂也。孟子之少也，既學而歸。孟母方績，問曰：「學何所至矣？」孟子曰：「自若也。」孟母以刀斷其織。孟子懼而問其故。孟母曰：「子之廢學，若吾斷斯織也。夫君子學以立名，問則廣知。是以居則安寧，動則遠害。今而廢之，是不免於廝役，而無以離於禍患也。何以異於織績而食：中道廢而不爲，寧能衣其夫子而長不乏糧食哉？女則廢其所食，男則墮於修德，不爲竊盜，則爲虜役矣。」孟子懼，旦夕勤學不息，師事子思，遂成天下之名儒。君子謂：「孟母知爲人母之道矣。」詩云：「彼姝者子，何以告之？」此之謂也。

<a id="anppolc21"></a>

### ２１鄒孟軻母（２）

孟子既娶，將入私室，其婦袒而在內。孟子不悅，遂去不入。婦辭孟母，而求去曰：「妾聞夫婦之道，私室不與焉。今者妾竊墮在室，而夫子見妾，勃然不悅，是客妾也。婦人之義，蓋不客宿。請歸父母。」於是孟母召孟子而謂之曰：「夫禮將入門，問孰存，所以致敬也。將上堂，聲必揚，所以戒人也。將入戶，視必下，恐見人過也。今子不察於禮，而責禮於人，不亦遠乎？」孟子謝，遂留其婦。君子謂：「孟母知禮，而明於姑母之道。」孟子處齊，而有憂色。孟母見之曰：「子若有憂色，何也？」孟子曰：「不敢。」異日閒居，擁楹而歎。孟母見之曰：「鄉見子有憂色，曰『不敢也』。今擁楹而歎，何也？」孟子對曰：「軻聞之：君子稱身而就位，不爲苟得而受賞，不貪榮祿。諸侯不聽則不達其上，聽而不用則不踐其朝。今道不用於齊，願行而母老，是以憂也。」孟母曰：「夫婦人之禮，精五飯，冪酒漿，養舅姑，縫衣裳而已矣，故有閨內之修而無境外之志。易曰：『在中饋，无攸遂。』詩曰：『無非無儀，惟酒食是議。』以言婦人無擅制之義，而有三從之道也。故年少則從乎父母，出嫁則從乎夫，夫死則從乎子，禮也。今子成人也，而我老矣，子行乎子義，吾行乎吾禮。」君子謂：「孟母知婦道。」詩云：「載色載笑，匪怒伊教。」此之謂也。頌曰：「孟子之母，教化列分。處子擇藝，使從大倫。子學不進，斷機示焉。子遂成德，爲當世冠。」

<a id="anppolc22"></a>

### ２２孟子梁惠王上（１）

孟子見梁惠王，王曰：「叟不遠千里而來，亦將有以利吾國乎？」孟子對曰：「王何必曰利？亦有仁義而已矣。王曰：『何以利吾國？』，大夫曰：『何以利吾家？』，士庶人曰：『何以利吾身？』，上下交征利，而國危矣。萬乘之國，弒其君者必千乘之家。千乘之國，弒其君者必百乘之家。萬取千焉，千取百焉，不爲不多矣。苟爲後義而先利，不奪不饜。未有仁而遺其親者也；未有義而後其君者也。王亦曰仁義而已矣。何必曰利？」

<a id="anppolc23"></a>

### ２３孟子梁惠王上（３）

梁惠王曰：「寡人之於國也，盡心焉耳矣。河內凶，則移其民於河東，移其粟於河內。河東凶亦然。察鄰國之政，無如寡人之用心者。鄰國之民不加少，寡人之民不加多，何也？」孟子對曰：「王好戰，請以戰喻。塡然鼓之，兵刃既接，棄甲曳兵而走。或百步而後止，或五十步而後止。以五十步笑百步，則何如？」曰：「不可。直不百步耳，是亦走也。」曰：「王如知此，則無望民之多於鄰國也。不違農時，榖不可勝食也。數罟不入洿池，魚鼈不可勝食也。斧斤以時入山林，材木不可勝用也。榖與魚鼈不可勝食，材木不可勝用，是使民養生喪死無憾也。養生喪死無憾，王道之始也。五畝之宅，樹之以桑，五十者可以衣帛矣。雞豚狗彘之畜，無失其時，七十者可以食肉矣。百軟之田，勿奪其時，數口之家可以無飢矣。謹庠序之教，申之以孝悌之義，頒白者不負戴於道路矣。七十者衣帛食肉，黎民不飢不寒，然而不王者，未之有也。狗彘食人食而不知檢；塗有餓殍而不知發。人死，則曰：『非我也，歲也。』是何異於刺人而殺之曰：『非我也，兵也』？王無罪歲，斯天下之民至焉。」

<a id="anppolc24"></a>

### ２４孟子梁惠王上（６）

孟子見梁襄王，出語人曰：「望之不似人君，就之而不見所畏焉。卒然問曰：『天下惡乎定？』吾對曰：『定乎一。』『孰能一之？』對曰：『不嗜殺人者能一之。』『孰能與之？』對曰：『天下莫不與也。王知夫苗乎？七八月之間旱，則苗槁矣。天油然作雲，沛然下雨，則苗渤然興之矣。其如是，孰能禦之？今夫天下之人牧，未有不嗜殺人者也。如有不嗜殺人者，天下之民皆引領而望之矣。誠如是也，民歸之由水之就下，沛然誰能禦之？』」

<a id="anppolc25"></a>

### ２５孟子梁惠王上（７，１）

齊宣王問曰：「齊桓晉文之事，可得聞乎？」孟子對曰：「仲尼之徒，無道桓文之事者，是以後世無傳焉。臣未之聞也。無以，則王乎？」曰：「德何如則可以王矣？」曰：「保民而王，莫之能禦也。」曰：「若寡人者，可以保民乎哉？」曰：「可。」曰：「何由知吾可也？」曰：「臣聞之胡齕曰：『王坐於堂上，有牽牛而過堂下者，王見之，曰：「牛何之？」對曰：「將以釁鐘。」王曰：「舍之，吾不忍其觳觫，若無罪而就死地。」對曰：「然則廢釁鐘與？」曰：「何可廢也？以羊易之。」』不識有諸？」曰：「有之。」曰：「是心足以王矣。百姓皆以王爲愛也，臣固知王之不忍也。」王曰：「然，誠有百姓者。齊國雖褊小，吾何愛一牛？即不忍其觳觫，若無罪而就死地，故以羊易之也。」曰：「王無異於百姓之以王爲愛也，以小易大，彼惡知之？王若隱其無罪而就死地，則牛羊何擇焉？」王笑曰：「是誠何心哉？我非愛其財而易之以羊也，宜乎百姓之謂我愛也！」曰：無傷也，是乃仁術也。見牛，未見羊也。君子之於禽獸也，見其生，不忍見其死，聞其聲，不忍食其肉。是以君子遠庖廚也。」王說曰：「詩云：『他人有心，予忖度之。』夫子之謂也！夫我乃行之，反而求之，不得吾心。夫子言之，於我心有戚戚焉。此心之所以合於王者，何也？」

<a id="anppolc26"></a>

### ２６孟子梁惠王上（７，２）

曰：「有復於王者曰：『吾力足以舉百鈞，而不足以舉一羽；明足以察秋毫之末，而不見輿薪。』則王許之乎？」曰：「否。」「今恩足以及禽獸，而功不至於百姓者，獨何與？然則一羽之不舉，爲不用力焉；輿薪之不見，爲不用明焉。百姓之不見保，爲不用恩焉。故王之不王，不爲也，非不能也。」曰：「不爲者與不能者之形何以異？」曰：「挾太山以超北海，語人曰：『我不能』，是誠不能也。爲長者折枝，語人曰：『我不能』，是不爲也，非不能也。故王之不王，非挾太山以超北海之類也；王之不王，是折枝之類也。老吾老，以及人之老；幼吾幼，以及人之幼；天下可運於掌。詩云：『刑於寡妻，至於兄弟，以御于家邦。』言舉斯心，加諸彼而已。故推恩，足以保四海；不推恩，無以保妻子。古之人所以大過人者，無他焉，善推其所爲而已矣。今恩足以及禽獸，而功不至於百姓者，獨何與？權，然後知輕重；度，然後知長短。物皆然，心爲甚。王請度之！抑王興甲兵，危士臣，構怨於諸侯，然後快於心與？」王曰：「否，吾何快於是？將以求吾所大欲也。」曰：「王之所大欲可得聞與？」王笑而不言。曰：「爲肥甘不足於口與？輕煖不足於體與？抑爲采色不足視於目與？聲音不足聽於耳與？便嬖不足使令於前與？王之諸臣皆足以供之，而王豈爲是哉？」曰：「否，吾不爲是也。」

<a id="anppolc27"></a>

### ２７孟子梁惠王上（７，３）

曰：「然則王之所大欲可知已。欲辟土地，朝秦楚，蒞中國，而撫四夷也。以若所爲，求若所欲，猶緣木而求魚也。」王曰：「若是其甚與？」曰：「殆有甚焉。緣木求魚，雖不得魚，無後災。以若所爲，求若所欲，盡心力而爲之，後必有災。」曰：「可得聞與？」曰：「鄒人與楚人戰，則王以爲孰勝？」曰：「楚人勝。」曰：「然則小固不可以敵大，寡固不可以敵眾，弱固不可以敵強。海內之地，方千里者九，齊集有其一；以一服八，何以異於鄒敵楚哉？蓋亦反其本矣。今王發政施仁，使天下仕者皆欲立於王之朝，耕者皆欲耕於王之野，商賈皆欲藏於王之市，行旅皆欲出於王之塗，天下之欲疾其君者皆欲愬於王；其若是，孰能禦之？」王曰：「吾惽，不能進於是矣。願夫子輔吾志，明以教我。我雖不敏，請嘗試之。」曰：「無恆產而有恆心者，惟士爲能。若民，則無恆產，因無恆心。苟無恆心，放辟邪侈，無不爲已。及陷於罪，然後從而刑之，是罔民也。焉有仁人在位，罔民而可爲也？是故明君制民之產，必使仰足以事父母，俯足以畜妻子，樂歲終身飽，凶年免於死亡，然後驅而之善；故民之從之也輕。今也制民之產，仰不足以事父母，俯不足以畜妻子，樂歲終身苦，凶年不免於死亡；此惟救死而恐不贍，奚暇治禮義哉？王欲行之，則盍反其本矣。五畝之宅，樹之以桑，五十者可以衣帛矣。雞豚狗彘之畜，無失其時，七十者可以食肉矣。百畝之田，勿奪其時，八口之家可以無飢矣。謹庠序之教，申之以孝悌之義，頒白者不負戴於道路矣。老者衣帛食肉，黎民不飢不寒，然而不王者，未之有也。」

<a id="anppolc28"></a>

### ２８孟子梁惠王下（１）

莊暴見孟子曰：「暴見於王，王語暴以好樂。暴未有以對也。」曰：「好樂何如？」孟子曰：「王之好樂甚，則齊國其庶幾乎！」他日見於王曰：「王嘗語莊子以好樂，有諸？」王變乎色曰：「寡人非能好先王之樂也。直好世俗之樂耳。」曰：「王之好樂甚，則齊其庶幾乎！今之樂，由古之樂也。」曰：「可得聞與？」曰：「獨樂樂，與人樂樂，孰樂？」曰：「不若與人。」曰：「與少樂樂，與眾樂樂，孰樂？」曰：「不若與眾。」「臣請爲王言樂。今王鼓樂於此。百姓聞王鐘鼓之聲，管籥之音，舉疾首蹙額而相告曰：『吾王之好鼓樂，夫何使我至於此極也？父子不相見，兄弟妻子離散！』今王田獵於此。百姓聞王車馬之音，見羽旄之美，舉疾首蹙額而相告曰：『吾王之好田獵，夫何使我至於此極也？父子不相見，兄弟妻子離散！』此無他，不與民同樂也。今王鼓樂於此。百姓聞王鐘鼓之聲，管籥之音，舉欣欣然有喜色而相告曰：『吾王庶幾無疾病與？何以能鼓樂也？』今王田獵於此。百姓聞王車馬之音，見羽旄之美，舉欣欣然有喜色而相告曰：『吾王庶幾無疾病與？何以能田獵也？』此無他，與民同樂也。今王與百姓同樂，則王矣！」

<a id="anppolc29"></a>

### ２９孟子告子上（１０）

孟子曰。「魚，我所欲也。熊掌，亦我所欲也。二者不可得兼，舍魚！而取熊掌者也。生，亦我所欲也。義，亦我所欲也。二者不可得兼，舍生而取義者也。生亦我所欲；所欲有甚於生者，故不爲苟得也。死亦我所惡；所惡有甚於死者，故患有所不辟也。如使人之所欲莫甚於生，則凡可以得生者何不用也？使人之所惡莫甚於死者，則凡可以辟患者何不爲也？由是則生而有不用也；由是則可以辟患而不爲也。是故所欲有甚於生者，所惡有甚於死者。非獨賢者有是心也；人皆有之。賢者能勿喪耳。一簞食，一豆羹：得之則生，弗得則死。嘑爾而與之，行道之人弗受。蹴爾而與之，乞人不屑也。萬鍾則不辨禮義而受之。萬鍾於我何加焉？爲宮室之美？妻妾之奉？所識窮乏者得我與？鄉爲身死而不受，今爲宮室之美爲之；鄕爲身死而不受，今爲妻妾之奉爲之；鄉爲身死而不受，今爲所識窮乏者得我而爲之。是亦不可以已乎？此之謂失其本心。」

<a id="anppolc30"></a>

### ３０孟子梁惠王下

滕文公問曰：「滕，小國也，竭力以事大國，則不得免焉，如之何則可？」孟子對曰：「昔者大王居邠，狄人侵之，事之以皮幣，不得免焉，事之以犬馬，不得免焉，事之以珠玉，不得免焉。乃屬其耆老而告之曰：『狄人之所欲者，吾土地也。吾聞之也，君子不以其所以養人者害人。二三子何患乎無君？我將去之。』去邠，踰梁山，邑于岐山之下，居焉。邠人曰：『仁人也，不可失也。』從之者如歸市。或曰：『世守也，非身之所能爲也，效死勿去。』君請擇於斯二者。」

<a id="anppolc31"></a>

### ３１李寄

東越閩中有庸嶺，高數十里。其西北隙中有大蛇，長七八丈，大十餘圍。土俗常懼，東冶都尉及屬城長吏多有死者。祭以牛羊，故不得福。或與人夢，或下諭巫祝，欲得啖童女年十二三者。都尉令長並共患之，然氣厲不息。共請求人家生婢子，兼有罪家女，養之至八月朝，祭送蛇穴口，蛇出吞嚙之。累年如此，已用九女。爾時預復募索，未得其女。將樂縣李誕家，有六女，無男。其小女名寄，應募欲行，父母不聽。寄曰：「父母無相，惟生六女，無有一男，雖有如無。女無緹萦濟父母之功，既不能供養，徒費衣食，生無所益，不如早死。賣寄之身，可得少錢，以供父母，豈不善耶？」父母慈憐，終不聽去。寄自潛行，不可禁止。寄乃告請好劍及咋蛇犬。至八月朝，便詣廟中坐，懷劍將犬。先將數石米糍，用蜜麨灌之，以置穴口。蛇便出，頭大如囷，目如二尺鏡，聞糍香氣，先啖食之。寄便放犬，犬就嚙咋，寄從後斫得數劍。瘡痛急，蛇因踊出，至庭而死。寄入視穴，得其九女髑髏，舉出，咤言曰：「汝曹怯弱，爲蛇所食，甚可哀愍。」於是寄女緩步而歸。越王聞之，聘寄女爲后，拜其父爲將樂令，母及姊皆有賞賜。自是東冶無復妖邪之物，其歌謠至今存焉。

<a id="anppolc32"></a>

### ３２木蘭詩

啷唧復唧唧，木蘭當戶織。
不聞機杼聲，唯聞女歎息。
問女何所思，問女何所憶。
女亦無所思，女亦無所憶。
昨夜見軍帖，可汗大點兵。
軍書十二卷，卷卷有爺名。
阿爺無大兒，木蘭無長兄。
願爲市鞍馬，從此替爺征。
東市買駿馬，西市買鞍韉。
南市買轡頭，北市買長鞭。
朝辭爺娘去，暮宿黃河邊。
不聞爺娘喚女聲，但聞黃河流水鳴濺濺。
旦辭黃河去，暮至黑山頭。
不聞爺娘喚女聲，但聞燕山胡騎聲啾啾。
萬里赴戎機，關山度若飛。
朔氣傳金柝，寒光照鐵衣。
將軍百戰死，壯士十年歸。
歸來見天子，天子坐明堂。
策勳十二轉，賞賜百千強。
可汗問所欲，木蘭不用尙書郎。
願借明駝千里足，送兒還故鄉。
爺娘聞女來，出郭相扶將。
阿姊聞妹來，當戶理紅妝。
小弟聞姊來，磨刀霍霍向豬羊。
開我東閣門，坐我西閣床。
脫我戰時袍，著我舊時裳。
當窗理雲鬢，對鏡帖花黃。
出門看火伴，火伴皆驚惶。
同行十二年，不知木蘭是女郎。
雄兔腳撲朔，雌兔眼迷離。
雙兔傍地走，安能辨我是雄雌。

<a id="anppolc33"></a>

### ３３莊子秋水（１）

秋水時至，百川灌河。涇流之大，兩涘渚崖之間，不辯牛馬。於是焉河伯欣然自喜，以天下之美爲盡在己。順流而東行，至於北海，東面而視，不見水端。於是焉河伯始旋其面目，望洋向若而歎曰：「野語有之曰：『聞道百以爲莫己若者。』我之謂也！且夫我嘗聞少仲尼之聞而輕伯夷之義者，始吾弗信；今我睹子之難窮也，吾非至於子之門則殆矣，吾長見笑於大方之家！」北海若曰：「井蛙不可以語於海者，拘於虛也；夏蟲不可以語於冰者，篤於時也；曲士不可以語於道者，束於教也。今爾出於崖涘，觀於大海，乃知爾醜！爾將可與語大理矣。天下之水，莫大於海：萬川歸之，不知何時止而不盈；尾閭泄之，不知何時已而不虛。春秋不變，水旱不知。此其過江河之流，不可爲量數。而吾未嘗以此自多者，自以比形於天地而受氣於陰陽；吾在天地之間，猶小石小木之在大山也。方存乎見少，又奚以自多？四海之在天地之間也，不似礧空之在大澤乎？計中國之在海內，不似稊米之在大倉乎？號物之數，謂之萬；人處一焉。人卒九州；榖食之所生，舟車之所通，人處一焉。此其比萬物也，不似豪末之在於馬體乎？五帝之所運，三王之所爭，仁人之所憂，任士之所勞，盡此矣！伯夷辭之以爲名，仲尼語之以爲博。此其自多也，不似爾向之自多於水乎？」

<a id="anppolc34"></a>

### ３４莊子秋水（２）

河伯曰：「然則吾大天地而小毫末，可乎？」北海若曰：「否。夫物，量无窮，時无止，分无常，終始无故。是故大知觀於遠近；故小而不寡，大而不多，知量无窮。證曏今故；故遙而不悶，掇而不跂，知時无止。察乎盈虛；故得而不喜，失而不憂，知分之无常也。明乎坦塗；故生而不說，死而不禍，知終始之不可故也。計人之所知不若其所不知，其生之時不若未生之時；以其至小求窮其至大之域，是故迷亂而不能自得也。由此觀之，又何以知毫末之足以定至細之倪？又何以知天地之足以窮至大之域？」河伯曰：「世之議者皆曰：『至精无形，至大不可圍。』是信情乎？」北海若曰：「夫自細視大者，不盡；自大視細者，不明。夫精，小之微也。垺，大之殷也。故異便，此勢之有也。夫精粗者，期於有形者也。无形者，數之所不能分也；不可圍者，數之所不能窮也。可以言論者，物之粗也；可以意致者，物之精也。言之所不能論，意之所不能察致者，不期精粗焉。是故大人之行，不出乎害人，不多仁恩；動不爲利，不賤門隸；貨財弗爭，不多辭讓；事焉不借人，不多食乎力，不賤貪汙。行殊乎俗，不多辟異；爲在從眾，不賤佞諂。世之爵祿不足以爲勸，戮恥不足以爲辱。知是非之不可爲分，細大之不可爲倪。聞曰：『道人不聞，至德不得，大人无己。』約分之至也！」

<a id="anppolc35"></a>

### ３５莊子秋水（３）

河伯曰：「若物之外，若物之內，惡至而倪貴賤？惡至而倪小大？」北海若曰：「以道觀之，物无貴賤；以物觀之，自貴而相賤；以俗觀之，貴賤不在己。以差觀之，因其所大而大之，則萬物莫不大；因其所小而小之，則萬物莫不小。知天地之爲稊米也，知毫末之爲丘山也，則差數睹矣。以功觀之，因其所有而有之，則萬物莫不有；因其所无而无之，則萬物莫不无。知東西之相反而不可以相无，則功分定矣。以趣觀之，因其所然而然之，則萬物莫不然；因其所非而非之，則萬物莫不非。知堯桀之自然而相非，則趣操睹矣。昔者堯舜讓而帝，之噲讓而絕；湯武爭而王，白公爭而滅。由此觀之，爭讓之禮，堯桀之行，貴賤有時，未可以爲常也。梁麗可以衝城，而不可以窒穴；言殊器也。騏驥驊騮一日而馳千里，捕鼠不如狸牲；言殊技也。鵑鵂夜撮蚤，察毫末，晝出瞋目而不見丘山；言殊性也。故曰：蓋師是而无非，師治而无亂乎？是未明天地之理，萬物之情者也！是猶師天而无地，師陰而无陽；其不可行明矣。然且語而不舍，非愚則誣也！帝王殊禪，三代殊繼；差其時，逆其俗者，謂之篡夫；當其時，順其俗者，謂之義之徒。默默乎河伯！女惡知貴賤之門，小大之家？

<a id="anppolc36"></a>

### ３６莊子秋水（４）

河伯曰：「然則我何爲乎？何不爲乎？吾辭受趣舍，吾終奈何？」北海若曰：「以道觀之，何貴何賤？是謂反衍。无拘而志，與道大蹇；何少何多，是謂謝施；无一而行，與道參差。嚴乎若國之有君，其无私德；繇繇乎若祭之有社，其无私福；泛泛乎其若四方之无窮，其无所畛域。兼懷萬物，其孰承翼？是謂无方。萬物一齊，孰短孰長？道无終始，物有死生，不恃其成，一虛一滿，不位乎其形；年不可舉，時不可止，消息盈虛，終則有始。是所以語大義之方，論萬物之理也。物之生也，若驟若馳，无動而不變，无時而不移。何爲乎？何爲乎？夫固將自化。」河伯曰：「然則何貴於道邪？」北海若曰：「知道者必達於理；達於理者必明於權；明於權者不以物害己。至德者：火弗能熱，水弗能溺，寒暑弗能害，禽獸弗能賊。非謂其薄之也；言察乎安危，寧於禍福，謹於去就，莫之能害也。故曰：『天在內，人在外，德在乎天。』知乎人之行，本乎天，位乎得，蹢躅而屈伸，反要而語極。」曰：「何謂天？何謂人？」北海若曰：「牛馬四足，是謂天；落馬首，穿牛鼻，是謂人。故曰：『无以人滅天，无以故滅命，无以得狗名；謹守而勿失，是謂反其真。』」

<a id="anppolc37"></a>

### ３７莊子秋水（５）

夔憐蚿，蚿憐蛇，蛇憐風，風憐目，目憐心。夔謂蚿曰：「吾以一足趻踔而行，予无如矣。今子之使萬足，獨奈何？」蚿曰：「不然。子不見夫唾者乎？噴則大者如珠，小者如霧，雜而下者不可勝數也。今予動吾天機，而不知其所以然。」蚿謂蛇曰：「吾以眾足行，而不及子之无足，何也？」蛇曰：「夫天機之所動，何可易邪？吾安用足哉！」蛇謂風曰：「予動吾脊脅而行，則有似也。今子蓬蓬然起於北海，蓬蓬然入於南海，而似无有，何也？」風曰：「然，予蓬蓬然起於北海而入於南海也，然而指我則勝我，鰌我亦勝我。雖然，夫折大木，蜚大屋者，唯我能也，故以眾小不勝爲大勝也。爲大勝者，唯聖人能之。」

<a id="anppolc38"></a>

### ３８莊子秋水（６）

孔子遊於匡，宋人圍之數匝，而絃歌不惙。子路入見曰：「何夫子之娛也？」孔子曰：「來！吾語女。我諱窮久矣，而不免，命也。求通久矣，而不得，時也。當堯舜之時而天下无窮人，非知得也。當桀紂之時而天下无通人，非知失也。時勢適然。夫水行不避蛟龍者，漁夫之勇也。陸行不避兕虎者，獵夫之勇也。白刃交於前，視死若生者，烈士之勇也。知窮之有命，知通之有時，臨大難而不懼者，聖人之勇也。由，處矣！吾命有所制矣。」无幾何，將甲者進，辭曰：「以為陽虎也，故圍之。今非也，請辭而退。」

<a id="anppolc39"></a>

### ３９莊子秋水（７）

公孫龍問於魏牟曰：「龍少學先王之道，長而明仁義之行。合同異，離堅白，然不然，可不可。困百家之知，窮眾口之辯。吾自以爲至達已。今吾聞莊子之言，茫焉異之。不知論之不及與，知之弗若與。吾无所開吾喙，敢問其方。」公子牟隱机大息，仰天而笑曰：「子獨不聞夫埳井之蛙乎？謂東海之鼈曰：『吾樂與！出跳梁乎井榦之上，入休乎缺甃之崖。赴水則接腋持頤，蹶泥則沒足滅跗。還虷蟹與科斗，莫吾能若也。且夫擅一壑之水，而跨跱埳井之樂，此亦至矣！夫子奚不時來入觀乎？』東海之鼈左足未入，而右膝已縶矣。於是逡巡而卻，告之海曰：『夫千里之遠，不足以舉其大。千仞之高，不足以極其深。禹之時十年九潦，而水弗爲加益。湯之時八年七旱，而崖爲加損。夫不爲頃久推移，不以多少進退者，此亦東海之大樂也。』於是埳井之蛙聞之，適適然驚，規規然自失也。且夫知不知是非之竟，而猶欲觀於莊子之言，是猶使蚊負山，商蚷馳河也，必不勝任矣。且夫知不知論極妙之言而自適一時之利者，是非埳井之蛙與？彼方跐黃泉而登大皇，无南无北，奭然四解，淪於不測。无東无西，始於玄冥，反於大通。子乃規規然而求之以察，索之以辯，是直用管窺天，用錐指地也，不亦小乎！子往矣！且子獨不聞夫壽陵餘子之行於邯鄲與？未得國能，又失其故行矣，直匍匐而歸耳。今子不去，將忘子之故，失子之業。」公孫龍口呿而不合，舌舉而不下，乃逸而走。

<a id="anppolc40"></a>

### ４０莊子秋水（８）

莊子釣於濮水，楚王使大夫二人往先焉，曰：「願以境內累矣！」莊子持竿不顧，曰：「吾聞楚有神龜，死已三千歲矣，王巾笥而藏之廟堂之上。此龜者，寧其死爲留骨而貴乎？寧其生而曳尾於塗中乎？」二大夫曰：「寧生而曳尾塗中。」莊子曰：「往矣！吾將曳尾於塗中。」惠子相梁，莊子往見之。或謂惠子曰：「莊子來，欲代子相！」於是惠子恐，搜於國中三日三夜。莊子往見之，曰：「南方有鳥，其名爲鵷鸛，子知之乎？夫鵷鸛，發於南海而飛於北海，非梧桐不止，非練實不食，非醴泉不飲。於是鴟得腐鼠，鵷鶸過之，仰而視之曰：『嚇！』今子欲以子之梁國而嚇我邪？」莊子與惠子遊於濠梁之上。莊子曰：「鯈魚出遊從容，是魚之樂也。」惠子曰：「子非魚，安知魚之樂？」莊子曰：「子非我，安知我不知魚之樂？」惠子曰：「我非子，固不知子矣。子固非魚也，子之不知魚之樂全矣！」莊子曰：「請循其本。子曰『汝安知魚樂』云者，既已知吾知之而問我。我知之濠上也！」

-----

<a id="ddj"></a>

## 道德經

<a id="ddj1"></a>

### 1

道可道，非常道。名可名，非常名。無名天地之始；有名萬物之母。故常無欲，以觀其妙；常有欲，以觀其徼。此兩者，同出而異名，同謂之玄。玄之又玄，衆妙之門。

<a id="ddj2"></a>

### 2

天下皆知美之為美，斯惡已。皆知善之為善，斯不善已。故有無相生，難易相成，長短相較，高下相傾，音聲相和，前後相隨。是以聖人處無為之事，行不言之教；萬物作焉而不辭，生而不有。為而不恃，功成而弗居。夫唯弗居，是以不去。

<a id="ddj3"></a>

### 3

不尚賢，使民不爭；不貴難得之貨，使民不為盜；不見可欲，使心不亂。是以聖人之治，虛其心，實其腹，弱其志，強其骨。常使民無知無欲。使夫1知者不敢為也。為無為，則無不治。(1. 夫 : 原作「天」。據河上公本、《馬王堆老子乙》改。)

<a id="ddj4"></a>

### 4

道沖而用之或不盈。淵兮似萬物之宗。挫其銳，解其紛，和其光，同其塵。湛兮似或存。吾不知誰之子，象帝之先。

<a id="ddj5"></a>

### 5

天地不仁，以萬物為芻狗；聖人不仁，以百姓為芻狗。天地之間，其猶橐籥乎？虛而不屈，動而愈出。多言數窮，不如守中。

<a id="ddj6"></a>

### 6

谷神不死，是謂玄牝。玄牝之門，是謂天地根。綿綿若存，用之不勤。

<a id="ddj7"></a>

### 7

天長地久。天地所以能長且久者，以其不自生，故能長生。是以聖人後其身而身先；外其身而身存。非以其無私耶？故能成其私。

<a id="ddj8"></a>

### 8

上善若水。水善利萬物而不爭，處衆人之所惡，故幾於道。居善地，心善淵，與善仁，言善信，正善治，事善能，動善時。夫唯不爭，故無尤。

<a id="ddj9"></a>

### 9

持而盈之，不如其已；揣而銳之，不可長保。金玉滿堂，莫之能守；富貴而驕，自遺其咎。功遂身退天之道。

<a id="ddj10"></a>

### 10

載營魄抱一，能無離乎？專氣致柔，能嬰兒乎？滌除玄覽，能無疵乎？愛民治國，能無知乎？天門開闔，能為雌乎？明白四達，能無知乎？生之、畜之，生而不有，為而不恃，長而不宰，是謂玄德。

<a id="ddj11"></a>

### 11

三十輻，共一轂，當其無，有車之用。埏埴以為器，當其無，有器之用。鑿戶牖以為室，當其無，有室之用。故有之以為利，無之以為用。

<a id="ddj12"></a>

### 12

五色令人目盲；五音令人耳聾；五味令人口爽；馳騁田獵，令人心發狂；難得之貨，令人行妨。是以聖人為腹不為目，故去彼取此。

<a id="ddj13"></a>

### 13

寵辱若驚，貴大患若身。何謂寵辱若驚？寵為下，得之若驚，失之若驚，是謂寵辱若驚。何謂貴大患若身？吾所以有大患者，為吾有身，及吾無身，吾有何患？故貴以身為天下，若可寄天下；愛以身為天下，若可託天下。

<a id="ddj14"></a>

### 14

視之不見，名曰夷；聽之不聞，名曰希；搏之不得，名曰微。此三者不可致詰，故混而為一。其上不皦，其下不昧。繩繩不可名，復歸於無物。是謂無狀之狀，無物之象，是謂惚恍。迎之不見其首，隨之不見其後。執古之道，以御今之有。能知古始，是謂道紀。

<a id="ddj15"></a>

### 15

古之善為士者，微妙玄通，深不可識。夫唯不可識，故強為之容。豫兮若冬涉川；猶兮若畏四鄰；儼兮其若容；渙兮若冰之將釋；敦兮其若樸；曠兮其若谷；混兮其若濁；孰能濁以靜之徐清？孰能安以久動之徐生？保此道者，不欲盈。夫唯不盈，故能蔽不新成。

<a id="ddj16"></a>

### 16

致虛極，守靜篤。萬物並作，吾以觀復。夫物芸芸，各復歸其根。歸根曰靜，是謂復命。復命曰常，知常曰明。不知常，妄作凶。知常容，容乃公，公乃王，王乃天，天乃道，道乃久，沒身不殆。

<a id="ddj17"></a>

### 17

太上，下知有之；其次，親而譽之；其次，畏之；其次，侮之。信不足，焉有不信焉。悠兮，其貴言。功成事遂，百姓皆謂我自然。

<a id="ddj18"></a>

### 18

大道廢，有仁義；智慧出，有大偽；六親不和，有孝慈；國家昏亂，有忠臣。

<a id="ddj19"></a>

### 19

絕聖棄智，民利百倍；絕仁棄義，民復孝慈；絕巧棄利，盜賊無有。此三者以為文不足。故令有所屬：見素抱樸，少私寡欲。

<a id="ddj20"></a>

### 20

絕學無憂，唯之與阿，相去幾何？善之與惡，相去若何？人之所畏，不可不畏。荒兮其未央哉！衆人熙熙，如享太牢，如春登臺。我獨怕兮其未兆；如嬰兒之未孩；儽儽兮若無所歸。衆人皆有餘，而我獨若遺。我愚人之心也哉！沌沌兮，俗人昭昭，我獨若昏。俗人察察，我獨悶悶。澹兮其若海，飂兮若無止，衆人皆有以，而我獨頑似鄙。我獨異於人，而貴食母。

<a id="ddj21"></a>

### 21

孔德之容，唯道是從。道之為物，唯恍唯惚。忽兮恍兮，其中有象；恍兮忽兮，其中有物。窈兮冥兮，其中有精；其精甚真，其中有信。自古及今，其名不去，以閱衆甫。吾何以知衆甫之狀哉？以此。

<a id="ddj22"></a>

### 22

曲則全，枉則直，窪則盈，弊則新，少則得，多則惑。是以聖人抱一為天下式。不自見，故明；不自是，故彰；不自伐，故有功；不自矜，故長。夫唯不爭，故天下莫能與之爭。古之所謂曲則全者，豈虛言哉！誠全而歸之。

<a id="ddj23"></a>

### 23

希言自然，故飄風不終朝，驟雨不終日。孰為此者？天地。天地尚不能久，而況於人乎？故從事於道者，道者，同於道；德者，同於德；失者，同於失。同於道者，道亦樂得之；同於德者，德亦樂得之；同於失者，失亦樂得之。信不足，焉有不信焉。

<a id="ddj24"></a>

### 24

企者不立；跨者不行；自見者不明；自是者不彰；自伐者無功；自矜者不長。其在道也，曰：餘食贅行。物或惡之，故有道者不處。

<a id="ddj25"></a>

### 25

有物混成，先天地生。寂兮寥兮，獨立不改，周行而不殆，可以為天下母。吾不知其名，字之曰道，強為之名曰大。大曰逝，逝曰遠，遠曰反。故道大，天大，地大，王亦大。域中有四大，而王居其一焉。人法地，地法天，天法道，道法自然。

<a id="ddj26"></a>

### 26

重為輕根，靜為躁君。是以聖人終日行不離輜重。雖有榮觀，燕處超然。奈何萬乘之主，而以身輕天下？輕則失本，躁則失君。

<a id="ddj27"></a>

### 27

善行無轍迹，善言無瑕讁；善數不用籌策；善閉無關楗而不可開，善結無繩約而不可解。是以聖人常善救人，故無棄人；常善救物，故無棄物。是謂襲明。故善人者，不善人之師；不善人者，善人之資。不貴其師，不愛其資，雖智大迷，是謂要妙。

<a id="ddj28"></a>

### 28

知其雄，守其雌，為天下谿。為天下谿，常德不離，復歸於嬰兒。知其白，守其黑，為天下式。為天下式，常德不忒，復歸於無極。知其榮，守其辱，為天下谷。為天下谷，常德乃足，復歸於樸。樸散則為器，聖人用之，則為官長，故大制不割。

<a id="ddj29"></a>

### 29

將欲取天下而為之，吾見其不得已。天下神器，不可為也，為者敗之，執者失之。故物或行或隨；或歔或吹；或強或羸；或挫或隳。是以聖人去甚，去奢，去泰。

<a id="ddj30"></a>

### 30

以道佐人主者，不以兵強天下。其事好還。師之所處，荊棘生焉。大軍之後，必有凶年。善有果而已，不敢以取強。果而勿矜，果而勿伐，果而勿驕。果而不得已，果而勿強。物壯則老，是謂不道，不道早已。

<a id="ddj31"></a>

### 31

夫佳兵者，不祥之器，物或惡之，故有道者不處。君子居則貴左，用兵則貴右。兵者不祥之器，非君子之器，不得已而用之，恬淡為上。勝而不美，而美之者，是樂殺人。夫樂殺人者，則不可以得志於天下矣。吉事尚左，凶事尚右。偏將軍居左，上將軍居右，言以喪禮處之。殺人之衆，以哀悲泣之，戰勝以喪禮處之。

<a id="ddj32"></a>

### 32

道常無名。樸雖小，1天下莫能臣也。侯王若能守之，萬物將自賓。天地相合，以降甘露，民莫之令而自均。始制有名，名亦既有，夫亦將知止，知止所以不殆。譬道之在天下，猶川谷之與江海。(1. 樸雖小， : 舊脫。 本章王弼注多言「樸」，據河上公《注》本、馬王堆《老子乙》增。)

<a id="ddj33"></a>

### 33

知人者智，自知者明。勝人者有力，自勝者強。知足者富。強行者有志。不失其所者久。死而不亡者壽。

<a id="ddj34"></a>

### 34

大道汎兮，其可左右。萬物恃之而生而不辭，功成不名有。衣養萬物而不為主，常無欲，可名於小；萬物歸焉，而不為主，可名為大。以其終不自為大，故能成其大。

<a id="ddj35"></a>

### 35

執大象，天下往。往而不害，安平大。樂與餌，過客止。道之出口，淡乎其無味，視之不足見，聽之不足聞，用之不足既。

<a id="ddj36"></a>

### 36

將欲歙之，必固張之；將欲弱之，必固強之；將欲廢之，必固興之；將欲奪之，必固與之。是謂微明。柔弱勝剛強。魚不可脫於淵，國之利器不可以示人。

<a id="ddj37"></a>

### 37

道常無為而無不為。侯王若能守之，萬物將自化。化而欲作，吾將鎮之以無名之樸。無名之樸，夫亦將無欲。不欲以靜，天下將自定。

<a id="ddj38"></a>

### 38

上德不德，是以有德；下德不失德，是以無德。上德無為而無以為；下德為之而有以為。上仁為之而無以為；上義為之而有以為。上禮為之而莫之應，則攘臂而扔之。故失道而後德，失德而後仁，失仁而後義，失義而後禮。夫禮者，忠信之薄，而亂之首。前識者，道之華，而愚之始。是以大丈夫處其厚，不居其薄；處其實，不居其華。故去彼取此。

<a id="ddj39"></a>

### 39

昔之得一者：天得一以清；地得一以寧；神得一以靈；谷得一以盈；萬物得一以生；侯王得一以為天下貞。其致之，天無以清，將恐裂；地無以寧，將恐發；神無以靈，將恐歇；谷無以盈，將恐竭；萬物無以生，將恐滅；侯王無以貴高將恐蹶。故貴以賤為本，高以下為基。是以侯王自稱孤、寡、不穀。此非以賤為本耶？非乎？故致數譽無譽。不欲琭琭如玉，珞珞如石。

<a id="ddj40"></a>

### 40

反者道之動；弱者道之用。天下萬物生於有，有生於無。

<a id="ddj41"></a>

### 41

上士聞道，勤而行之；中士聞道，若存若亡；下士聞道，大笑之。不笑不足以為道。故建言有之：明道若昧；進道若退；夷道若纇；上德若谷；太白若辱；廣德若不足；建德若偷；質真若渝；大方無隅；大器晚成；大音希聲；大象無形；道隱無名。夫唯道，善貸且成。

<a id="ddj42"></a>

### 42

道生一，一生二，二生三，三生萬物。萬物負陰而抱陽，沖氣以為和。人之所惡，唯孤、寡、不穀，而王公以為稱。故物或損之而益，或益之而損。人之所教，我亦教之。強梁者不得其死，吾將以為教父。

<a id="ddj43"></a>

### 43

天下之至柔，馳騁天下之至堅。無有入無間，吾是以知無為之有益。不言之教，無為之益，天下希及之。

<a id="ddj44"></a>

### 44

名與身孰親？身與貨孰多？得與亡孰病？是故甚愛必大費；多藏必厚亡。知足不辱，知止不殆，可以長久。

<a id="ddj45"></a>

### 45

大成若缺，其用不弊。大盈若沖，其用不窮。大直若屈，大巧若拙，大辯若訥。躁勝寒靜勝熱。清靜為天下正。

<a id="ddj46"></a>

### 46

天下有道，卻走馬以糞。天下無道，戎馬生於郊。禍莫大於不知足；咎莫大於欲得。故知足之足，常足矣。

<a id="ddj47"></a>

### 47

不出戶知天下；不闚牖見天道。其出彌遠，其知彌少。是以聖人不行而知，不見而名，不為而成。

<a id="ddj48"></a>

### 48

為學日益，為道日損。損之又損，以至於無為。無為而無不為。取天下常以無事，及其有事，不足以取天下。

<a id="ddj49"></a>

### 49

聖人無常心，以百姓心為心。善者，吾善之；不善者，吾亦善之；德善。信者，吾信之；不信者，吾亦信之；德信。聖人在天下，歙歙為天下渾其心，百姓皆注其耳目，聖人皆孩之。

<a id="ddj50"></a>

### 50

出生入死。生之徒，十有三；死之徒，十有三；人之生，動之死地，十有三。夫何故？以其生，生之厚。蓋聞善攝生者，陸行不遇兕虎，入軍不被甲兵；兕無所投其角，虎無所措其爪，兵無所容其刃。夫何故？以其無死地。

<a id="ddj51"></a>

### 51

道生之，德畜之，物形之，勢成之。是以萬物莫不尊道而貴德。道之尊，德之貴，夫莫之命常自然。故道生之，德畜之；長之育之；亭之毒之；養之覆之。生而不有，為而不恃，長而不宰，是謂玄德。

<a id="ddj52"></a>

### 52

天下有始，以為天下母。既得1其母，以2知其子，既知其子，復守其母，沒身3不殆。塞其兌，閉其門，終身不勤。開其兌，濟其事，終身不救。見小曰明，守柔曰強。用其光，復歸其明，無遺身殃；是為習常。(1. 得 : 原作「知」。據《古逸叢書》本、馬王堆本改。2. 以 : 原作「復」。據《古逸叢書》本、馬王堆本改。3. 身 : 原作「其」。據《古逸叢書》本、馬王堆本改。)

<a id="ddj53"></a>

### 53

使我介然有知，行於大道，唯施是畏。大道甚夷，而民好徑。朝甚除，田甚蕪，倉甚虛；服文綵，帶利劍，厭飲食，財貨有餘；是謂盜夸。非道也哉！

<a id="ddj54"></a>

### 54

善建不拔，善抱者不脫，子孫以祭祀不輟。修之於身，其德乃真；修之於家，其德乃餘；修之於鄉，其德乃長；修之於國，其德乃豐；修之於天下，其德乃普。故以身觀身，以家觀家，以鄉觀鄉，以國觀國，以天下觀天下。吾何以知天下然哉？以此。

<a id="ddj55"></a>

### 55

含德之厚，比於赤子。蜂蠆虺蛇不螫，猛獸不據，攫鳥不搏。骨弱筋柔而握固。未知牝牡之合而全作，精之至也。終日號而不嗄，和之至也。知和曰常，知常曰明，益生曰祥。心使氣曰強。物壯則老，謂之不道，不道早已。

<a id="ddj56"></a>

### 56

知者不言，言者不知。塞其兑，閉其門，挫其銳，解其分，和其光，同其塵，是謂玄同。故不可得而親，不可得而踈；不可得而利，不可得而害；不可得而貴，不可得而賤。故為天下貴。

<a id="ddj57"></a>

### 57

以正治國，以奇用兵，以無事取天下。吾何以知其然哉？以此：天下多忌諱，而民彌貧；民多利器，國家滋昏；人多伎巧，奇物滋起；法令滋彰，盜賊多有。故聖人云：我無為，而民自化；我好靜，而民自正；我無事，而民自富；我無欲，而民自樸。

<a id="ddj58"></a>

### 58

其政悶悶，其民淳淳；其政察察，其民缺缺。禍兮福之所倚，福兮禍之所伏。孰知其極？其無正。正復為奇，善復為妖。人之迷，其日固久。是以聖人方而不割，廉而不劌，直而不肆，光而不燿。

<a id="ddj59"></a>

### 59

治人事天莫若嗇。夫唯嗇，是謂早服；早服謂之重積德；重積德則無不克；無不克則莫知其極；莫知其極，可以有國；有國之母，可以長久；是謂深根固柢，長生久視之道。

<a id="ddj60"></a>

### 60

治大國若烹小鮮。以道蒞天下，其鬼不神；非其鬼不神，其神不傷人；非其神不傷人，聖人亦不傷人。夫兩不相傷，故德交歸焉。

<a id="ddj61"></a>

### 61

大國者下流，天下之交，天下之牝。牝常以靜勝牡，以靜為下。故大國以下小國，則取小國；小國以下大國，則取大國。故或下以取，或下而取。大國不過欲兼畜人，小國不過欲入事人。夫兩者各得其所欲，大者宜為下。

<a id="ddj62"></a>

### 62

道者萬物之奧。善人之寶，不善人之所保。美言可以市，尊行可以加人。人之不善，何棄之有？故立天子，置三公，雖有拱璧以先駟馬，不如坐進此道。古之所以貴此道者何？不曰：以求得，有罪以免耶？故為天下貴。

<a id="ddj63"></a>

### 63

為無為，事無事，味無味。大小多少，報怨以德。圖難於其易，為大於其細；天下難事，必作於易，天下大事，必作於細。是以聖人終不為大，故能成其大。夫輕諾必寡信，多易必多難。是以聖人猶難之，故終無難矣。

<a id="ddj64"></a>

### 64

其安易持，其未兆易謀。其脆易泮，其微易散。為之於未有，治之於未亂。合抱之木，生於毫末；九層之臺，起於累土；千里之行，始於足下。為者敗之，執者失之。是以聖人無為故無敗；無執故無失。民之從事，常於幾成而敗之。慎終如始，則無敗事，是以聖人欲不欲，不貴難得之貨；學不學，復衆人之所過，以輔萬物之自然，而不敢為。

<a id="ddj65"></a>

### 65

古之善為道者，非以明民，將以愚之。民之難治，以其智多。故以智治國，國之賊；不以智治國，國之福。知此兩者亦𥡴式。常知𥡴式，是謂玄德。玄德深矣，遠矣，與物反矣，然後乃至大順。

<a id="ddj66"></a>

### 66

江海所以能為百谷王者，以其善下之，故能為百谷王。是以聖人欲上民，必以言下之；欲先民，必以身後之。是以聖人處上而民不重，處前而民不害。是以天下樂推而不厭。以其不爭，故天下莫能與之爭。

<a id="ddj67"></a>

### 67

天下皆謂我道大，似不肖。夫唯大，故似不肖。若肖久矣。其細也夫！我有三寶，持而保之。一曰慈，二曰儉，三曰不敢為天下先。慈故能勇；儉故能廣；不敢為天下先，故能成器長。今舍慈且勇；舍儉且廣；舍後且先；死矣！夫慈以戰則勝，以守則固。天將救之，以慈衛之。

<a id="ddj68"></a>

### 68

善為士者，不武；善戰者，不怒；善勝敵者，不與；善用人者，為之下。是謂不爭之德，是謂用人之力，是謂配天古之極。

<a id="ddj69"></a>

### 69

用兵有言：吾不敢為主，而為客；不敢進寸，而退尺。是謂行無行；攘無臂；扔無敵；執無兵。禍莫大於輕敵，輕敵幾喪吾寶。故抗兵相加，哀者勝矣。

<a id="ddj70"></a>

### 70

吾言甚易知，甚易行。天下莫能知，莫能行。言有宗，事有君。夫唯無知，是以不我知。知我者希，則我者貴。是以聖人被褐懷玉。

<a id="ddj71"></a>

### 71

知不知上；不知知病。夫唯病病，是以不病。聖人不病，以其病病，是以不病。

<a id="ddj72"></a>

### 72

民不畏威，則大威至。無狎其所居，無厭其所生。夫唯不厭，是以不厭。是以聖人自知不自見；自愛不自貴。故去彼取此。

<a id="ddj73"></a>

### 73

勇於敢則殺，勇於不敢則活。此兩者，或利或害。天之所惡，孰知其故？是以聖人猶難之。天之道，不爭而善勝，不言而善應，不召而自來，繟然而善謀。天網恢恢，踈而不失。

<a id="ddj74"></a>

### 74

民不畏死，奈何以死懼之？若使民常畏死，而為奇者，吾得執而殺之，孰敢？常有司殺者殺。夫司殺者，是大匠斲；夫代大匠斲者，希有不傷其手矣。

<a id="ddj75"></a>

### 75

民之飢，以其上食稅之多，是以飢。民之難治，以其上之有為，是以難治。民之輕死，以其求生之厚，是以輕死。夫唯無以生為者，是賢於貴生。

<a id="ddj76"></a>

### 76

人之生也柔弱，其死也堅強。萬物草木之生也柔脆，其死也枯槁。故堅強者死之徒，柔弱者生之徒。是以兵強則不勝，木強則共。強大處下，柔弱處上。

<a id="ddj77"></a>

### 77

天之道，其猶張弓與？高者抑之，下者舉之；有餘者損之，不足者補之。天之道，損有餘而補不足。人之道，則不然，損不足以奉有餘。孰能有餘以奉天下，唯有道者。是以聖人為而不恃，功成而不處，其不欲見賢。

<a id="ddj78"></a>

### 78

天下莫柔弱於水，而攻堅強者莫之能勝，其無以易之。弱之勝強，柔之勝剛，天下莫不知，莫能行。是以聖人云：受國之垢，是謂社稷主；受國不祥，是謂天下王。正言若反。

<a id="ddj79"></a>

### 79

和大怨，必有餘怨；安可以為善？是以聖人執左契，而不責於人。有德司契，無德司徹。天道無親，常與善人。

<a id="ddj80"></a>

### 80

小國寡民。使有什伯之器而不用；使民重死而不遠徙。雖有舟輿，無所乘之，雖有甲兵，無所陳之。使民復結繩而用之，甘其食，美其服，安其居，樂其俗。鄰國相望，雞犬之聲相聞，民至老死，不相往來。

<a id="ddj81"></a>

### 81

信言不美，美言不信。善者不辯，辯者不善。知者不博，博者不知。聖人不積，既以為人己愈有，既以與人己愈多。天之道，利而不害；聖人之道，為而不爭。
