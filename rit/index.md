---
layout: page
custom_css: em-red
title: Ritualbog 1992
lang: da
published: true
---

[**Højmesse**](#hjmesseordning)
— [Præludium](#indgang), [Indgangsbøn](#indgangsbn), [Salme](#indgangs), [Kyrie og Gloria](#a-kyrie-og-gloria), [Hilsen](#hilsen), [Kollekt](#indledningskollekt), [GT Læsning](#lsning-fra-det-gamle-testamente), [Salme](#salme-mellem-lsningerne), [NT Læsning](#lsning-fra-det-nye-testamente), [Trosbekendelse](#trosbekendelse), [Salme](#salme-fr-prdikenen), [Evangelielæsning](#evangelielsning), [Prædiken](#prdiken), [Kirkebøn](#kirkebn) [(a)](#a) [(b)](#b) [(litani)](#c-litani), [Salme](#salme-efter-prdikenen), [Nadverbøn](#nadverbn) [(a)](#a-1) [(b)](#b-1) [(c)](#c), [Fadervor](#fadervor), [Indstiftelsesord](#indstiftelsesordene), [Nadvermåltid](#nadvermltidet), [Kollekt](#slutningskollekt), [Velsignelse](#velsignelse), [Salme](#udgangssalme), [Udgangsbøn](#udgangsbn), [Postludium](#udgang)

[**Dåb**](#db)
— [**Dåb i kirken**](#db-i-kirken) : [Dåbssalme](#dbssalme), [Lovprisning og bøn](#lovprisning-og-bn), [Skriftlæsning](#skriftlsning), [Korstegnelse](#korstegnelse), [Trosbekendelse](#trosbekendelse-1), [Dåbshandling](#dbshandling), [Fadervor](#fadervor-1), [Faddertiltale](#faddertiltale), [Dåbssalme](#dbssalme-1), [Dåbskollekt](#dbskollekt)
— [**Hjemmedåb**](#hjemmedb)
— [**Nøddåb**](#nddb) : [Dåbshandling](#dbshandling-1), [Fadervor](#fadervor-2)
— [**Fremstilling i kirken af døbte børn**](#fremstilling-i-kirken-af-dbte-brn) : [Salme](#salme), [Lovprisning](#lovprisning), [Skriftlæsning](#skriftlsning-1), [Trosbekendelse](#trosbekendelse-2), [Bekendtgørelse og bøn](#bekendtgrelse-og-bn), [Fadervor](#fadervor-3), [Faddertiltale](#faddertiltale-1), [Salme](#salme-1)

[**Skriftemål**](#skrifteml)
— [**Fælles skriftemål forud for gudstjenesten**](#flles-skrifteml-forud-for-gudstjenesten) : [Salme](#salme-2), [Hilsen](#hilsen-1), [Skriftetale](#skriftetale), [Skriftebøn](#skriftebn), [Absolution](#), [Salme](#)
— [**Syndsbekendelse og absolution**](#syndsbekendelse-og-absolution)
— [**Privat skriftemål**](#privat-skrifteml) : [Syndsbekendelse](#syndsbekendelse), [Absolution](#absolution-1), [Fadervor](#fadervor-4), [Velsignelse](#velsignelse-1)

[**Konfirmation**](#konfirmation)
— [Tale til konfirmanderne](#tale-til-konfirmanderne), [Trosbekendelse](#trosbekendelse-3), [Tilspørgsel og svar](#tilsprgsel-og-svar), [Konfirmationsvelsignelse](#konfirmationsvelsignelse), [Fadervor](#fadervor-5)

[**Vielse (bryllup)**](#vielse-bryllup)
— [Indgang](#indgang-1), [Indgangssalme](#indgangssalme-1), [Hilsen](#hilsen-2), [Indledende bøn og læsning](#indledende-bn-og-lsning), [Salme](#salme-4), [Tale](#tale), [Tilspørgsel og erklæring](#tilsprgsel-og-erklring), [Forbøn](#forbn), [Fadervor](#fadervor-6), [Salme](#salme-5), [Slutningskollekt](#slutningskollekt-1), [Velsignelse](#velsignelse-2), [Udgangssalme](#udgangssalme-1), [Udgang](#udgang-1)

[**Begravelse**](#begravelse)
— [**Længere form**](#i-lngere-form) : [Præludium](#prludium), [Salme](#salme-6), [Hilsen](#hilsen-3), [Indledningskollekt](#indledningskollekt-1), [Læsning(er)](#lsninger), [Trosbekendelse](#trosbekendelse-4), [Salme](#salme-7), [Prædiken](#prdiken-1), [Salme](#salme-8), [Jordpåkastelse (i kirke eller kapel)](#jordpkastelse-i-kirke-eller-kapel), [Slutningskollekt](#slutningskollekt-2), [Velsignelse](#velsignelse-3), [Salme](#salme-9), [Orgelefterspil](#orgelefterspil), [Jordpåkastelse (på kirkegården)](#jordpkastelse-p-kirkegrden)
— [**Kortere form**](#ii-kortere-form) : [Salme](#salme-10), [Hilsen](#hilsen-4), [Læsning](#lsning), [Trosbekendelse](#trosbekendelse-5), [Prædiken](#prdiken-2), [Salme](#salme-11), [Jordpåkastelse (i kirke eller kapel)](#jordpkastelse-i-kirke-eller-kapel-1), [Velsignelse](#velsignelse-4), [Salme](#salme-12), [Orgelefterspil](#orgelefterspil), [Jordpåkastelse (på kirkegården)](#jordpkastelse-p-kirkegrden-1)

[**Jordpåkastelse**](#jordpkastelse)


--------------------------------------------------------------------

# Højmesseordning

*Autoriseret ved kgl. resolution af 12. juni 1992*


## I. Indledning

*Førend gudstjenesten begynder, ringes der tre gange med kirkens klokke(r). Sidste ringning slutter med bedeslagene.*

### 1. Indgang

*Efter bedeslagene indledes gudstjenesten med præludium, bibelsk salme eller kormusik, hvorunder præsten går for alteret.*

### 2. Indgangsbøn

*Indgangsbønnen læses af kirkesangeren, kordegnen eller et andet medlem af menigheden. Under bønnen knæler præsten ved alteret.*

Lad os alle bede!
Herre, jeg er kommet ind i dette dit hus for at høre,
hvad du, Gud Fader, min skaber,
du Herre Jesus, min frelser,
du gode Helligånd, i liv og død min trøstermand,
vil tale til mig.
Herre, oplad nu således ved din Helligånd
for Jesu Kristi skyld mit hjerte,
at jeg af dit ord kan lære
at sørge over (for) mine synder
og at tro i liv og død på Jesus
og hver dag forbedre mig i et helligt liv og levned.
Det høre og bønhøre Gud, ved Jesus Kristus. Amen.

*Eller*

Lad os alle bede!
Herre, jeg er kommet ind i dit hus for at høre,
hvad du vil tale til mig.
Opluk nu ved din Helligånd mit hjerte,
så jeg af dit ord kan lære at angre mine synder,
tro på Jesus Kristus
og hver dag styrkes og bevares i denne tro. Amen.

### 3. Indgangssalme

*Efter salmen (eller efter hilsenen) kan siges eller synges vekselbønnen »Herre, forbarm dig« (Kyrie) og synges »Lovsangen« (Gloria).*

### 3a. Kyrie og Gloria

*»Herre, forbarm dig« og »Lovsangen« anvendes efter indgangssalmen eller efter hilsenen i højmessens indledning. Når Kyrie og Gloria anvendes, kan indgangsbønnen og udgangsbønnen udelades.*

*Kyrie siges eller synges som vekselbøn imellem P (= præst eller forsanger) og M (= menigheden).*

*P* — Herre Gud Fader i Himlen!
*M* — Forbarm dig over os!
*P* — Herre Jesus, vor frelsermand!
*M* — Forbarm dig over os!
*P* — Herre Helligånd, vort lys og vor trøst!
*M* — Forbarm dig over os!

*Eller*

*P* — Kyrie eleison!
*M* — Gud Fader, forbarme dig!
*P* — Christe eleison!
*M* — Kriste, forbarme dig!
*P* — Kyrie eleison!
*M* — Herre Helligånd, forbarme dig!

*Eller*

*P* — Herre Jesus, Guds, Søn,
  &nbsp;&nbsp;&nbsp; du, som blev menneske for vor frelses skyld,
  &nbsp;&nbsp;&nbsp; vi beder dig: Herre, forbarm dig!
*M* — Forbarm dig over os!
*P* — Kristus, vor broder i himlen,
  &nbsp;&nbsp;&nbsp; du, som har givet os del i livets sejr over døden,
  &nbsp;&nbsp;&nbsp; vi beder dig: Kristus, forbarm dig!
*M* — Forbarm dig over os!
*P* — Herre, du, som sidder ved Faderens højre hånd
  &nbsp;&nbsp;&nbsp; og går i forbøn for os,
  &nbsp;&nbsp;&nbsp; vi beder dig: Herre, forbarm dig!
*M* — Forbarm dig over os!

*Gloria (kan udlades, for eksempel i fastetiden).*

*Præsten:*
Ære være Gud i det højeste!
og fred på jorden, i mennesker velbehag!

*Menigheden synger følgende vers eller et andet vers fra salmen »Aleneste Gud i Himmerig«:*
Vi love, vi prise og takke dig,
al æren skal dig tilhøre,
o Herre, Gud Fader i Himmerig,
for kærlighed, du os mon gøre!
Du alle ting har i vold og magt,
det alt må frem, som er din agt,
thi frygte vi ingen fare.

*På festdage eller ved særlige lejligheder kan Lovsangen synges således:*

*Præsten:*
Ære være Gud i det højeste!
*Menigheden:*
Og fred på jorden, i mennesker velbehag!
  &nbsp;&nbsp;&nbsp;
Vi lover dig, vi velsigner dig,
vi tilbeder dig, vi ophøjer dig,
vi bringer dig taksigelse for din store herlighed,
Herre Gud, himmelske Konge,
Gud Fader almægtige.
  &nbsp;&nbsp;&nbsp;
Herre, du enbårne Søn, Jesus Kristus,
Herre og Gud, Guds Lam og Faderens Søn,
du, som bærer verdens synder,
forbarm dig over os!
du, som bærer verdens synder,
modtag vor ydmyge begæring!
du, som sidder ved Faderens højre hånd,
forbarm dig over os!
  &nbsp;&nbsp;&nbsp;
Thi du alene er hellig,
du alene Herre,
du alene den højeste,
Jesus Kristus med Helligånden
i Gud Faders herlighed. Amen.

### 4. Hilsen

*Præsten siger eller messer (vendt mod menigheden):*
Herren være med jer!
*Menigheden svarer:*
Og med din ånd! &nbsp;&nbsp;&nbsp;*eller*: Og Herren være med dig!

### 5. Indledningskollekt

*Præsten fortsætter:*
Lad os alle bede!

*Præsten læser eller messer derefter (vendt mod alteret) én af dagens bønner.*

*Menigheden svarer:*
Amen.


## II. Ordet

### 6. Læsning fra Det Gamle Testamente

*Menigheden står op under læsningerne.*

### 7. Salme mellem læsningerne

### 8. Læsning fra Det Nye Testamente

*epistel eller lektie*

### 9. Trosbekendelse

*Trosbekendelsen synges eller siges af præst og menighed (eller af præsten alene). Menigheden står op. Trosbekendelsen kan indledes af præsten med ordene: Lad os bekende vor kristne tro (eller tilsvarende). Præsten kan i stedet fremsige trosbekendelsen fra prædikestolen i forbindelse med prædikenen. Når der er dåb i højmessen, kan trosbekendelsen udelades.*

Vi forsager Djævelen og alle hans gerninger og alt hans væsen.
  &nbsp;&nbsp;&nbsp;
Vi tror på Gud Fader, den Almægtige, himlens og jordens skaber.
  &nbsp;&nbsp;&nbsp;
Vi tror på Jesus Kristus, hans enbårne Søn, vor Herre, som er undfanget ved Helligånden, født af Jomfru Maria, pint under Pontius Pilatus, korsfæstet, død og begravet, nedfaret til dødsriget, på tredje dag opstanden fra de døde, opfaret til himmels, siddende ved Gud Faders, den Almægtiges, højre hånd, hvorfra han skal komme at dømme levende og døde.
  &nbsp;&nbsp;&nbsp;
Vi tror på Helligånden, den hellige, almindelige kirke, de helliges samfund, syndernes forladelse, kødets opstandelse og det evige liv.

*Eller*

Jeg/Vi tror på én Gud, den almægtige Fader, himmelens og jordens, alt det synliges og usynliges skaber.
  &nbsp;&nbsp;&nbsp;
Og på én Herre, Jesus Kristus, Guds enbårne Søn, som er født af Faderen før alle tider, Gud af Gud, lys af lys, sand Gud af sand Gud, født, ikke skabt, af samme væsen som Faderen, ved hvem alt er skabt, som for os mennesker og for vor frelse steg ned fra himmelen og blev kød ved Helligånden af Jomfru Maria og blev menneske, som også blev korsfæstet for os under Pontius Pilatus, blev pint og begravet og opstod på tredje dagen ifølge skrifterne og opfor til himmels, sidder ved Faderens højre hånd og skal komme igen i herlighed for at dømme levende og døde, og der skal ikke være ende på hans rige.
  &nbsp;&nbsp;&nbsp;
Og på Helligånden, som er Herre, og som levendegør, som udgår fra Faderen og fra Sønnen, som tilbedes og æres tillige med Faderen og Sønnen, som har talt ved profeterne. Og på én, hellig, almindelig og apostolisk kirke. Jeg/Vi bekender én dåb til syndernes forladelse og forventer de dødes opstandelse og den
kommende verdens liv.

*Efter trosbekendelsen svarer menigheden med amen.*

### 10. Salme før prædikenen

### 11. Evangelielæsning

*På prædikestolen indleder præsten evangelielæsningen med ordene:*
Dette hellige evangelium skriver evangelisten . . .
*Menigheden rejser sig og svarer:*
Gud være lovet for sit glædelige budskab.
*Teksten læses derefter af præsten.*

### 12. Prædiken

*Prædikenen kan indledes med en kort bøn.*

*Prædikenen afsluttes med lovprisning:*
Lov og tak og evig ære være dig vor Gud,
Fader, Søn og Helligånd,
du, som var, er og bliver én sand treenig Gud,
højlovet fra første begyndelse, nu og i al evighed. Amen.

*Eller*

Ære være Faderen og Sønnen og Helligånden,
som det var i begyndelsen, således også nu og altid
og i al evighed. Amen.

### 13. Kirkebøn

*Kirkebønnen bedes fra prædikestolen i tilknytning til prædikenen, eller den bedes fra alteret efter salmen efter prædiken.*

*Såfremt der ikke er dåb eller nadver, afsluttes kirkebønnen med Fadervor.*

*Præsten er frit stillet med hensyn til kirkebønnens ordlyd.*

Trøst og styrk du, vor Gud, alle dem, som er syge og sorgfulde, enten de er fjern eller nær. Vær med din nådige hjælp hos alle dem, som lider under anfægtelser, og stå os alle bi i fristelsens time. Velsign og bevar din hellige, almindelige kirke og os i den. Velsign og bevar dine hellige sakramenter, og lad dit ord have frit løb iblandt os, for at dit rige med retfærdighed og fred og glæde i Helligånden må udbredes og vokse, og nådens lys skinne for alle dem, der sidder i mørke og dødens skygge.
  &nbsp;&nbsp;&nbsp;
Hold din beskærmende hånd over vort folk og fædreland og al dets øvrighed, velsign og bevar vor konge (navn nævnes), dronning (navn nævnes) og hele kongens hus (navne nævnes). Giv dem og os alle nåde, fred og velsignelse og efter et kristeligt liv den evige salighed.

*Efter kirkebønnen (eller prædikenen) gives meddelelse og bekendtgørelser. På prædikestolen sluttes med den apostolske velsignelse, hvorunder menigheden står op.*

Lad os med apostlen tilønske hinanden:
Vor Herre Jesu Kristi nåde
og Guds kærlighed
og Helligåndens fællesskab
være med os alle! Amen.

#### (a)

*Efterfølgende kirkebøn kan bedes fra prædikestolen eller fra alteret.*

Hellige Gud, himmelske Fader! Vi lover og tilbeder dig, som i godhed skænker os livet og alle dets gaver.
  &nbsp;&nbsp;&nbsp;
Vi takker dig for jorden, som du har skabt, for vore medmennesker, som du giver os at dele livet med, for din elskede Søn, som blev vor broder, døde og opstod for os, for nådens og sandhedens Ånd, som har taget bolig i os, for genfødelsen i dåben, for evangeliets lys og for dit nærvær og din velsignelse i nadveren.
  &nbsp;&nbsp;&nbsp;
Vi beder dig for din kirke: Tag ikke nådens og sandhedens ord fra os. Bevar os alle i troen og den indbyrdes kærlighed. Lad håbet om dit komme være levende blandt os. Giv os trofaste ledere og forkyndere af dit ord. Forbarm dig over alle, der farer vild, over dem, der lider for dit navns skyld, og lad dit evangelium udgå til alle folkeslag.
  &nbsp;&nbsp;&nbsp;
Vi beder for vore hjem og vore kære, for vort daglige liv med hinanden i arbejde og fritid. Vi beder dig om fred mellem nationerne og for folkenes regeringer. Bevar os som folk iblandt folkene. Vi beder dig for al lovlig øvrighed, for alle med ansvar i vort samfund. Giv dem troskab og visdom til at forvalte deres magt og viden til værn for de svage og til gavn for alle.
  &nbsp;&nbsp;&nbsp;
Vær nær hos alle fattige, alle forpinte og bedrøvede, de fængslede og de landflygtige, de forladte og ensomme, dem, der mangler det nødvendigste til livets ophold, de syge og dem, der skal dø.
  &nbsp;&nbsp;&nbsp;
Forbarm dig over os, giv os ikke løn som forskyldt, men fri os fra det onde, og lad os på den yderste dag få lov at opstå med Kristus og evigt takke dig, ved din elskede Søn, Jesus Kristus. Amen.

#### (b)

*Efterfølgende kirkebøn kan bedes fra prædikestolen eller fra alteret. Hvis den bedes fra alteret, kan den bedes som vekselbøn, hvor de enkelte afsnit eksempelvis afsluttes med ordene »Det beder vi om«, hvorefter menigheden som svar eksempelvis synger »Herre, hør vor bøn!« og slutter med »Amen«.*

Herre, vor Gud, himmelske Fader! Vi beder dig for hele den verden, som du har skabt: Ophold den og forny den, så alt igen bliver godt. Lad der blive fred mellem alle folk og nationer. Velsign jorden og menneskers arbejde. Hjælp os alle til at tage vare på den skabte verden, så vi værner om menneskers velfærd og forvalter naturen til bedste for hverandre.
  &nbsp;&nbsp;&nbsp;
Herre, vi beder dig for alle, der er ramt af sorg og ulykke og savn: Trøst de bedrøvede og bange, giv frihed og retfærd til de fattige og undertrykte, mæt de sultne, helbred de syge, hjælp de hjemløse og landflygtige, vær hos de fangne, giv nyt mod og håb til de bekymrede og modløse.
  &nbsp;&nbsp;&nbsp;
Herre, vi beder dig for alle, der har fået magt og ansvar og viden betroet: Giv dem troskab og visdom, så de forvalter mulighederne til gavn for de svage og til at tjene andre mennesker. Velsign og bevar vor dronning og hele dronningens hus. Vær med regering og folketing og al øvrighed her i landet.
  &nbsp;&nbsp;&nbsp;
Herre, vi beder dig for vort land, vor familie og alle, vi holder af og er forbundet med: Hold din skærmende hånd over os, fri os fra alt ondt og bevar os fra indbyrdes strid og opløsning. Giv os styrke og vilje til at hjælpe hinanden.
  &nbsp;&nbsp;&nbsp;
Herre, vi beder dig for din kirke her og ud over hele jorden: Velsign den og forny den ved din Ånd, så den kan tale dit befriende ord til alle mennesker. Hold os fast i det fællesskab, som du i dåben satte os i. Styrk os gennem nadverens måltid, og hjælp os alle til at tjene dig med glæde.
  &nbsp;&nbsp;&nbsp;
Vær hos os, når vi skal dø. Forbarm dig over os, giv os ikke løn som forskyldt, men skænk os en glædelig opstandelse til det evige liv, hvor du med Søn og Helligånd lever og råder fra evighed til evighed.

#### (c) Litani

*Litaniet bedes fra alteret som veksellæsning eller vekselsang mellem præst (P) og menighed (M) og kan anvendes på kirkebønnens plads i fastetiden, på langfredag og på bededag.*

*P* — Herre Gud Fader i himlen.
*M* — Forbarm dig over os!
*P* — Herre Jesus, vor frelsermand.
*M* — Forbarm dig over os!
*P* — Herre Helligånd, vort lys og vor trøst.
*M* — Forbarm dig over os!
*P* — Vær barmhjertig, kære Herre, og fri os fra alle synder, fra al vildfarelse og fra alt ondt. Skån os for hærgende sygdom, for sult og misvækst, for krig og undertrykkelse, for ulykke og ødelæggelse. Frels os fra en ond og brat død og fra den evige død.
*M* — Hør os, kære Herre Gud!
*P* — Hjælp os, Herre, for Kristi fødsels skyld, for hans bitre lidelses og døds skyld, for hans sejrrige opstandelses og himmelfarts skyld. Stå os bi i lykke og nød, i vor sidste time og på dommens dag.
*M* — Hør os, kære Herre Gud!
*P* — Styr og led din hellige kirke. Foren den i fælles tro og enig gerning. Send trofaste arbejdere ud til din høst, og hold os til dit salige ord. Stands al vrang lære og tom gudsdyrkelse. Giv din Ånd og kraft til ordet, trøst de bedrøvede og bange, styrk dem, som forfølges for dit navns skyld.
*M* — Hør os, kære Herre Gud!
*P* — Giv alle folk på jorden fred og enighed. Værn vort land og vort folk. Velsign vor konge/dronning og al øvrighed; udrust dem med indsigt og handlekraft. Giv frugt på jorden og forstand til at bruge dine gaver. Velsign os i vort jordiske kald.
*M* — Hør os, kære Herre Gud!
*P* — Send din hjælp til alle, som er i nød og fare, syge og ensomme, fattige og undertrykte. Gør vel mod dem, som gør ondt mod os. Forbarm dig over alle mennesker.
*M* — Hør os, kære Herre Gud!

*Litaniet følges af nedenstående kollekt eller af en anden kollekt.*
*P* — Herre, vor Gud, himmelske Fader! Du, som af din faderlige nåde ikke sparede din enbårne Søn, men gav ham hen til døden på korset; vi beder dig: Giv din Helligånd i vore hjerter, så vi trøster os med denne nåde, vogter os for synden, tålmodigt bærer de lidelser, du tilskikker os, og bliver til evig tid salige hos dig, ved din elskede Søn, Jesus Kristus, vor Herre, som med dig lever og regerer i Helligånds enhed, én sand Gud fra evighed og til evighed.
*M* — Amen.

### 14. Salme efter prædikenen

*Under salmen efter prædikenen går præsten for alteret.*

*Kirkebønnen kan bedes efter denne salme. Og i dette tilfælde efterfølges kirkebønnen af en salme forud for nadveren.*

*Såfremt der ikke skal være nadver, fortsættes med slutningskollekten eller med kirkebøn og Fadervor.*


## III. Nadver

### 15. Nadverbøn

*Nadveren begynder med én af følgende tre nadverindledninger:*

#### (a)

*Præsten siger (vendt mod menigheden):*
Kære Kristi venner! Vor Herre Jesus Kristus har selv sagt: »Jeg er livets brød. Den, som kommer til mig, skal ikke hungre; og den, som tror på mig, skal aldrig tørste.« I sin hellige nadver skænker den korsfæstede og opstandne frelser os sig selv, så at hver den, som hungrer og tørster efter retfærdighed, dér kan finde mad og drikke til evigt liv. Så følg i lydig tro hans indbydelse, når han siger: »Tag dette og spis det; drik alle deraf; gør dette til min ihukommelse!« Da vil han forene jer med sig selv, så at I under vandringen her på jorden stadig må komme ham i hu og engang samles med ham i hans rige. Derom vil vi nu af hjertet bede:

*Denne indledende tiltale kan udelades.*

*Præsten siger (vendt mod alteret):*
Opstandne Herre og frelser,
du, som selv er til stede iblandt os
med al din kærligheds rigdom!
Giv os at modtage dit legeme og blod
til din ihukommelse
og til stadfæstelse i troen på syndernes forladelse.
Rens os fra synd,
og styrk os i det evige livs håb.
Giv os at vokse i kærligheden,
og lad os med alle troende blive ét i dig,
ligesom du er ét med Faderen.
*Menigheden:*
Amen.

*Der fortsættes med Fadervor og indstiftelsesordene.*

#### (b)

*Præsten siger eller messer (vendt mod menigheden):*
Opløft jeres hjerter til Herren!
Lad os prise hans navn!
*Præsten fortsætter (vendt mod alteret):*
Hellig, hellig, hellig er Herren, Gud den Almægtige,
han, som var, og som er, og som kommer.
*Menigheden:*
Hosianna i det højeste!
*Præsten:*
Velsignet være han, som kommer, i Herrens navn.
*Menigheden:*
Hosianna i det højeste!

*Menigheden synger:*
O du Guds Lam!
med korsets skam,
du bar al verdens synder,
derfra al trøst begynder;
miskundelig
forbarm du dig!

O du Guds Lam!
med korsets skam,
du bar al verdens synder,
dermed al fred begynder;
af kærlighed
giv os din fred!

O du Guds Lam!
med korsets skam,
du bar al verdens synder,
derfra vort liv begynder;
vor død til trods
opliv du os!

*Præsten siger eller messer:*
Opstandne Herre og frelser,
du, som selv er til stede iblandt os
med al din kærligheds rigdom!
Giv os at modtage dit legeme og blod
til din ihukommelse
og til stadfæstelse i troen på syndernes forladelse.
Rens os fra synd,
og styrk os i det indre menneske,
at du må bo ved troen i vore hjerter.
Gør os faste i det evige livs håb.
Giv os at vokse i kærligheden,
for at vi med alle dine troende må blive ét i dig,
ligesom du er ét med Faderen.
*Menigheden:*
Amen.

*Der fortsættes med Fadervor og indstiftelsesordene.*

#### (c)

*Præsten siger eller messer (vendt mod menigheden):*
Opløft jeres hjerter til Herren!
Lad os prise hans navn!
*Præsten fortsætter (vendt mod menigheden):*
Vi takker og lover dig, Gud Fader almægtige,
ved Jesus Kristus, vor Herre.
Du skabte himlen og hele dens hær,
jorden og alt, som er derpå.
Liv og ånde giver du os,
mætter os daglig af din fylde.
Derfor vil vi med hele din menighed
på jorden og i himlen,
i kor med alle engle,
synge din herligheds lovsang:
*Menigheden synger:*
Hellig, hellig, hellig er Herren, Gud den Almægtige.
Himlen og jorden er fuld af din herlighed.
Hosianna i det højeste!
*Præsten:*
Velsignet være han, som kommer, i Herrens navn.
*Menigheden:*
Hosianna i det højeste!

*Præsten siger eller messer:*
Opstandne Herre og frelser,
du, som selv er til stede iblandt os
med al din kærligheds rigdom!
Giv os at modtage dit legeme og blod
til din ihukommelse
og til stadfæstelse i troen på syndernes forladelse.
Rens os fra synd,
og styrk os i det indre menneske,
at du må bo ved troen i vore hjerter.
Gør os faste i det evige livs håb.
Giv os at vokse i kærligheden,
for at vi med alle dine troende må blive ét i dig,
ligesom du er ét med Faderen.
*Menigheden:*
Amen.

*Eller*

Lovet være du, hellige Gud og Fader,
fordi du friede os ud af mørkets magt
og førte os over i din elskede Søns rige.
Vi ihukommer med taksigelse
hans bitre lidelse og død,
hans sejrrige opstandelse og himmelfart
og forventer hans komme i herlighed.
Vi beder dig:
Send din Helligånd over os og dette måltid.
Giv os i tro
at modtage vor Herre Jesu Kristi legeme og blod
og derved få del i hans fuldbragte offer
til syndernes forladelse og evigt liv.
Lad os ved hans kærlighed
Vokse i enheden med alle troende
og samles med din menighed,
Når du fuldender den i dit rige.
*Menigheden:*
Amen.

*Når nadverbøn c anvendes, synges inden uddelingen eller under uddelingen »Odu Guds lam« i form af en salme eller i prosaform.*

### 16. Fadervor

*Præsten (eller præst og menighed):*
Fader vor, du som er i himlene!
Helliget vorde dit navn,
komme dit rige,
ske din vilje
som i himlen således også på jorden;
giv os i dag vort daglige brød,
og forlad os vor skyld, som også vi forlader vore skyldnere,
og led os ikke i fristelse,
men fri os fra det onde.
Thi dit er riget og magten og æren i evighed!
*Menigheden:*
Amen.

*I stedet kan anvendes:*

Vor Fader, du som er i himlene!
Helliget blive dit navn,
komme dit rige,
ske din vilje
som i himlen således også på jorden;
giv os i dag vort daglige brød,
og forlad os vor skyld, som også vi forlader vore skyldnere,
og led os ikke ind i fristelse,
men fri os fra det onde.
For dit er Riget og magten og æren i evighed!

### 17. Indstiftelsesordene

*Præsten fortsætter med at læse eller messe indstiftelsesordene. Herunder står menigheden op. Mens ordet om brødet, henholdsvis vinen, læses eller messes, holder præsten disken, henholdsvis kalken. Præsten kan herunder vende sig mod menigheden.*

Vor Herre Jesus Kristus i den nat, da han blev forrådt, tog brødet, takkede og brød det, gav sine disciple det og sagde: »Tag dette og spis det; det er mit legeme, som gives for jer. Gør dette til min ihukommelse!«
  &nbsp;&nbsp;&nbsp;
Ligeså tog han også kalken efter aftensmåltidet, takkede, gav dem den og sagde: »Drik alle heraf; denne kalk er den nye pagt i mit blod, som udgydes for jer til syndernes forladelse. Gør dette, så ofte som I drikker det, til min ihukommelse!«

*I stedet kan anvendes:*

Vor Herre Jesus Kristus tog i den nat, da han blev forrådt, et brød, takkede og brød det, gav sine disciple det og sagde: »Tag det og spis det; dette er mit legeme, som gives for jer. Gør dette til ihukommelse af mig!«
  &nbsp;&nbsp;&nbsp;
Ligeså tog han også bægeret efter måltidet, takkede, gav dem det og sagde: »Drik alle heraf; dette bæger er den nye pagt ved mit blod, som udgydes for jer til syndernes forladelse. Gør dette, hver gang I drikker det, til ihukommelse af mig!«

### 18. Nadvermåltidet

*Efter indstiftelsesordene går nadvergæsterne op til alteret og knæler ved alterbordet. Præsten uddeler brødet til hver enkelt nadvergæst med ordene:*
Dette er Jesu Kristi legeme.
*Præsten rækker vinen til hver enkelt nadvergæst med ordene:*
Dette er Jesu Kristi blod.

*Efter hvert bord siger præsten:*
Den korsfæstede og opstandne frelser,
vor Herre Jesus Kristus,
som nu har givet jer/os sit hellige legeme og blod,
hvormed han har gjort fyldest for alle jeres/vore synder,
han styrke og opholde jer/os derved
i en sand tro til det evige liv!
Fred være med jer!

*Under fredsønsket kan præsten gøre korstegn med kalken.*

*Efter alle borde undtagen det sidste kan præsten nøjes med at sige:*
Fred være med jer!

*Under uddelingen kan der synges en salme, der kan spilles orgelmusik, eller der kan være stilhed.*

*Efter uddelingen går nadvergæsterne tilbage til deres pladser, og der kan synges en salme.*


## IV. Afslutning

### 19. Slutningskollekt

*Præsten siger eller messer (vendt mod menigheden):*
Lad os alle bede!
*Slutningskollekten læses eller messes derefter af præsten (vendt mod alteret).*

*Efter nadver:*
Vi takker dig, Herre, vor Gud, almægtige Fader,
fordi du i din barmhjertighed
vederkvæger os med disse livsalige gaver.
Vi beder dig,
at du vil lade dine gaver komme os rettelig til gode,
til at styrke vor tro,
grundfæste vort håb
og gøre den indbyrdes kærlighed levende iblandt os,
for din Søns, Jesu Kristi, vor Herres skyld.

*I stedet kan anvendes én af de særlige slutningskollekter til kirkeårets højtider eller følgende kollekt:*
Vi takker dig, Herre, vor Gud, almægtige Fader,
fordi du har styrket os med dine livgivende gaver.
Vi beder dig,
at du vil fuldende, hvad du har begyndt i os,
styrke vor tro,
grundfæste vort håb
og gøre den indbyrdes kærlighed levende iblandt os
ved din Søn, Jesus Kristus, vor Herre,
som med dig og Helligånden lever og råder,
én sand Gud fra evighed og til evighed.

*Efter dåb og nadver kan anvendes:*
Herre, vor Gud, himmelske Fader!
Vi takker dig for din uudsigelige nåde,
at du ved din kære Søn, vor Herre Kristus,
har givet os dit ord og dine sakramenter til vor trøst,
for at vi dér skal finde tilgivelse for vore synder.
Vi beder dig:
Giv os din Helligånd,
så vi af hjertet tror dit ord
og gennem dåben og nadveren styrkes i troen
fra dag til dag,
indtil vi bliver til evig tid salige
ved sin Søn, Jesus Kristus, vor Herre
som med dig lever og regerer i Helligånds enhed,
én sand Gud fra evighed og til evighed.

*Efter dåb:*
Herre, vor Gud, himmelske Fader!
Vi takker dig af hjertens grund,
fordi du har ladet os komme til den nådefulde dåb,
hvori du skænkede os syndernes forladelse,
Helligånden og det evige liv
for din Søns, Jesus Kristi, skyld.
Vi beder dig:
Bevar os i troen,
så at vi aldrig tvivler om denne din gave,
og styrk os ved din Helligånd
til at stride mod synden og blive i vor dåbs nåde,
indtil vi bliver til evig tid salige,
ved din elskede Søn, Jesus Kristus, vor Herre,
som med dig lever og regerer i Helligånds enhed,
én sand Gud fra evighed og til evighed.

*Ved Gudstjenester uden dåb eller nadver:*
Herre, vor Gud, himmelske Fader!
Vi takker dig,
fordi du har givet os dit hellige og salige ord,
hvorved du også her hos os forsamler din kristne kirke.
Nu beder vi dig:
Bliv hos os med din Helligånd,
så vi bevarer dit ord og retter os derefter
og hver dag lever i troen,
indtil vi bliver til evig tid salige,
ved din elskede Søn, Jesus Kristus, vor Herre,
som med dig lever og regerer i Helligåndens enhed,
én sand Gud fra evighed og til evighed.

*Menigheden svarer efter slutningskollekten:*
Amen.

*Ved gudstjenester uden nadver kan slutningskollekten bortfalde, når kirkebønnen og Fadervor bedes fra alteret efter salmen efter prædikenen.*

### 20. Velsignelse

*Præsten siger eller messer (vendt mod menigheden):*
Herren være med jer!
*Menigheden svarer:*
Og med din ånd! &nbsp;&nbsp;&nbsp;*eller*: Og Herren være med dig!

*Hilsenen kan udelades eller anvendes forud for slutningskollekten.*

*Menigheden står op under velsignelsen, mens præsten siger eller messer:*
Herren velsigne dig og bevare dig!
Herren lade sit ansigt lyse over dig og være dig nådig!
Herren løfte sit åsyn på dig og give dig fred!
*Menigheden svarer:*
Amen. Amen. Amen.

*I stedet kan anvendes:*
Herren velsigne dig og bevare dig!
Herren lade sit ansigt lyse over dig og være dig nådig!
Herren løfte sit ansigt mod dig og give dig fred!

*Efter velsignelsen gør præsten korstegn.*

### 21. Udgangssalme

### 22. Udgangsbøn

*Udgangsbønnen læses af kirkesangeren, kordegnen eller et andet medlem af menigheden. Under bønnen knæler præsten ved alteret.*

Lad os alle bede!
Herre, jeg takker dig af hele mit hjerte,
fordi du har lært mig, hvad du vil, at jeg skal gøre.
Hjælp mig nu, min Gud,
ved din Helligånd for Jesu Kristi skyld,
at jeg må bevare dit ord i et rent hjerte,
deraf i troen styrkes,
i et helligt levned forbedres
og mig derved i liv og død trøstes. Amen.

*Eller*

Lad os alle bede!
Herre, jeg takker dig, fordi du har lært mig,
hvad du vil, at jeg skal gøre.
Hjælp mig nu, min Gud,
At jeg må holde fast ved dit ord
og i liv og død styrkes og trøstes derved. Amen.

### 23. Udgang

*Indsamlingen finder almindeligvis sted i forbindelse med udgangen.*


--------------------------------------------------------------------

# Dåb

*Autoriseret ved kgl. resolution af 12. juni 1992*

*Dåb finder i almindelighed sted i kirken under en gudstjeneste. I tilfælde af sygdom kan dåb foregå i hjemmet eller på sygehuset.*

*Dåb under en højmesse kan finde sted på trosbekendelsens plads, i tilknytning til første læsning, efter salmen efter prædikenen eller efter nadveren.*

*Når dåb finder sted ved en særlig dåbsgudstjeneste, kan forud for dåbssalmen indledes med præludium, indgangssalme og dåbstale.*


## Dåb i kirken

### Dåbssalme

*Ved dåb under en højmesse kan dåbssalmen være en af gudstjenestens
almindelige salmer.*

*Efter dåbssalmen spørger præsten:*
Er barnet hjemmedøbt? — Nej!

*Ved dåb af voksne spørger præsten:*
Er du tidligere døbt? — Nej!

### Lovprisning og bøn

*Præsten siger:*
Lovet være Gud, vor Herre Jesu Kristi Fader,
som i sin store barmhjertighed
har genfødt os til et levende håb
ved Jesu Kristi opstandelse fra de døde.

Lad os alle bede!
Vi takker dig, himmelske Fader,
fordi du ved din enbårne Søn har givet os den hellige dåb,
hvori du gør os til dine børn og skænker os Helligånden
med syndernes forladelse og det evige liv.
Vi beder dig:
Tag i nåde mod dette barn (disse børn),
Som vi bærer frem for dit åsyn.
Indlem det (dem) i din menighed,
og bevar det (dem) i dit samfund både her og hisset!
Amen.

*Ved dåb af voksne:*
Vi beder dig:
Tag i nåde mod ham (hende),
som i dag kommer til den kristne dåb.
Indlem ham (hende) i din menighed,
og bevar ham (hende) i dit samfund både her og hisset!
Amen.

### Skriftlæsning

*Præsten fortsætter, og menigheden rejser sig.*

Således taler vor Herre Jesus Kristus:
Mig er givet al magt i himlen og på jorden. Gå derfor hen og gør alle folkelagene til mine disciple, idet I døber dem i Faderens og Sønnens og Helligåndens navn, og idet I lærer dem at holde alt det, som jeg har befalet jer. Og se, jeg er med jer alle dage indtil verdens ende.

*Evangelisten Markus skriver:*
Og de bar nogle små børn til Jesus, for at han skulle røre ved dem; disciplene truede ad dem, men da Jesus så det, blev han vred og sagde til dem: »Lad de små børn komme til mig, det må I ikke hindre dem i, for Guds rige er deres. Sandelig siger jeg jer: Den, der ikke modtager Guds rige ligesom et lille barn, kommer slet ikke ind i det.« Han tog dem i favn og lagde hænderne på dem og velsignede dem.

Så vil vi nu hjælpe dette barn (disse børn)
til hans velsignelse
ved at døbe det (dem)
i Faderens og Sønnens og Helligåndens navn.

*Ved dåb af voksne:*
Så vil vi nu hjælpe dig til hans velsignelse
ved at døbe dig
i Faderens og Sønnens og Helligåndens navn.

### Korstegnelse

*Barnet – dersom der er flere børn, hvert barn for sig – bæres hen til døbefonten. Ved dåb af voksne træder den, der skal døbes, selv hen til døbefonten. Præsten tegner derefter med hånden kors for ansigtet og brystet af den, der skal døbes, og siger:*

Modtag det hellige korses tegn
Både for dit ansigt og for dit bryst,
til et vidnesbyrd om,
at du skal tilhøre
den korsfæstede Herre Jesus Kristus.

Hvad er barnets navn? — N.N.
*Ved dåb af voksne udelades dette spørgsmål normalt.*

### Trosbekendelse

N.N. Forsager du Djævelen og alle hans gerninger og alt hans væsen? — Ja!
  &nbsp;&nbsp;&nbsp;
Tror du på Gud Fader, den Almægtige, himlens og jordens skaber? — Ja!
  &nbsp;&nbsp;&nbsp;
Tror du på Jesus Kristus, hans enbårne Søn, vor Herre, som er undfanget ved Helligånden, født af Jomfru Maria, pint under Pontius Pilatus, korsfæstet, død og begravet, nedfaret til dødsriget, på tredje dag opstanden fra de døde, opfaret til himmels, siddende ved Gud Faders, den Almægtiges, højre hånd, hvorfra han skal komme at dømme levende og døde? — Ja!
  &nbsp;&nbsp;&nbsp;
Tror du på Helligånden, den hellige, almindelige kirke, de helliges samfund, syndernes forladelse og det evige liv? — Ja!
  &nbsp;&nbsp;&nbsp;
Vil du døbes på denne tro? — Ja!

### Dåbshandling

*Præsten øser vand tre gange på hovedet af den, der skal døbes, og siger:*
N.N. Jeg døber dig
I Faderens og Sønnens og Helligåndens navn. Amen.

*Præsten lægger hånden på den døbtes hoved og siger:*
Den almægtige Gud, vor Herre Jesu Kristi Fader,
som nu har genfødt dig ved vand og Helligånden
og skænket dig syndernes forladelse,
han styrke dig med sin nåde til det evige liv!
Han bevare din udgang og indgang
fra nu og til evig tid! Amen.

*Dersom flere skal døbes, gentages for hver enkelt afsnittet fra korstegnelsen og til og med håndspålæggelsen.*

### Fadervor

*Derefter bedes Fadervor. Herunder lægger præsten hånden på den døbtes (de døbtes) hoved.*

Fader vor, du som er i himlene!
. . . Amen.

Fred være med dig (jer)!

### Faddertiltale

*Menigheden sætter sig. Til barnets (børnenes) faddere og forældre siger præsten:*
I som er faddere til dette barn (disse børn), kan nu bevidne, at det (de) er døbt i Faderens og Sønnens og Helligåndens navn. Og I skal vide, hvad I skylder det barn, hvis faddere I er. Hvis det sker, at forældrene dør, før barnet kommer til skelsalder, da skal I, så vidt I har mulighed for det, drage omsorg for, at det oplæres i den kristne børnelærdom, for at det må blive i Kristus, ligesom det nu ved dåben er indpodet i ham.
Fred være med jer!

*Eller*

I forældre og faddere til dette barn (disse børn)er nu vidner på, at det (de) er døbt i Faderens og Sønnens og Helligåndens navn. I forældre skal oplære jeres barn i den kristne tro og bede for det, for at det må blive i Kristus, ligesom det nu ved dåben er indpodet i ham. Og sker det, at forældrene dør, før barnet bliver voksent, da skal I faddere, så vidt det står til jer, drage omsorg for, at det oplæres i den kristne tro.
Fred være med jer!

*Præsten er frit stillet med hensyn til faddertiltalens ordlyd, men man kan benytte én af ovenstående tiltaler, der er vejledende for tiltalens indhold. Ved dåb af voksne slutter præsten med en kort fri tiltale til dåbsvidnerne.*

### Dåbssalme

*Efter dåben synges en salme. Ved dåb i forbindelse med en højmesse fortsættes herefter som en almindelig højmesse, og salmen kan være en af gudstjenesternes almindelige salmer.*

### (Dåbskollekt)

*Ved dåb i forbindelse med gudstjeneste, hvor der også er nadver, kan som slutningskollekt i gudstjenesten anvendes kollekten til Første søndag efter påske. Ved gudstjenester uden nadver og ved særlige dåbsgudstjenester anvendes som slutningskollekt følgende dåbskollekt:*

Lad os alle bede!
Herre Gud, himmelske Fader!
Vi takker dig af hjertens grund,
fordi du har ladet os komme til den nådefulde dåb,
hvori du skænkede os syndernes forladelse,
Helligånden og det evige liv
For din Søns, Jesu Kristi, skyld.
Vi beder dig:
Bevar os i troen,
Så at vi aldrig tvivler om denne din gave,
og styrk os ved din Helligånd
til at stride mod synden og blive i vor dåbs nåde,
indtil vi bliver til evig tid salige,
ved din elskede Søn, Jesus Kristus, vor Herre,
som med dig lever og regerer i Helligåndens enhed,
én sand Gud fra evighed og til evighed.
*Menigheden:*
Amen.

*Når der holdes dåb ved en særlig dåbsgudstjeneste, afsluttes med velsignelse, udgangssalme og postludium.*


## Hjemmedåb

*Hvis et barn på grund af sygdom eller svaghed eller af anden gyldig grund ønskes døbt i hjemmet eller på sygehuset, følger præsten det almindelige ritual for dåb i kirken, dog med udeladelse af faddertiltalen.*

*Når omstændighederne taler derfor, kan dåbsritualet begrænses til: korstegnelse, trosbekendelse, dåbshandling og Fadervor.*

*Når dåben foretages uden for kirken (hjemmedåb), fremstilles barnet senere i kirken ved en højmesse.*


## Nøddåb

*Nøddåben kan, hvor der ikke er tid til at hente præsten, foretages af en af de tilstedeværende.*

### Dåbshandling

Herre Jesus, tag i nåde mod dette barn!

*Der øses vand tre gange på barnets hoved, mens man siger:*
N.N. Jeg døber dig
I Fadderens og Sønnens og Helligåndens navn. Amen.

*(Med håndspålæggelse:)*
Den almægtige Gud, vor Herre Jesu Kristi Fader,
som nu har genfødt dig ved vand og Helligånden
og skænket dig syndernes forladelse,
han styrke dig med sin nåde til det evige liv!
Han bevare din udgang og indgang
fra nu og til evig tid!
Amen.

### Fadervor

Fader vor, du som er i himlene!
. . . Amen.

Fred være med dig!

*Dåb uden præstens medvirken meddeles snarest denne, og barnet bør siden fremstilles i kirken. Bliver barnets navn ikke nævnt ved dåben, skal dåben ikke af denne grund gentages, men navnet skal blot meddeles senere.*


## Fremstilling i kirken af døbte børn

*Fremstillingen af allerede døbte børn foregår i kirken ved en højmesse på dåbshandlingens sædvanlige plads. Er der både dåb og fremstilling, går dåben forud for fremstillingen.*

### Salme

*Der indledes med en salme, som kan være en af gudstjenestens almindelige salmer.*

*Efter dåbssalmen indleder præsten med at spørge:*
Er barnet hjemmedøbt? — Ja!
Er det døbt i Faderens og Sønnens og Helligåndens navn? — Ja!

### Lovprisning

*Præsten siger:*
Lovet være Gud, vor Herre Jesu Kristi Fader,
som i sin store barmhjertighed
har genfødt os til et levende håb
ved Jesu Kristi opstandelse fra de døde.

### Skriftlæsning

*Præsten fortsætter, og menigheden rejser sig.*
Således taler vor Herre Jesus Kristus:
Mig er givet al magt i himlen og på jorden. Gå derfor hen og gør alle folkelagene til mine disciple, idet I døber dem i Faderens og Sønnens og Helligåndens navn, og idet I lærer dem at holde alt det, som jeg har befalet jer. Og se, jeg er med jer alle dage indtil verdens ende.

*Evangelisten Markus skriver:*
Og de bar nogle små børn til Jesus, for at han skulle røre ved dem; disciplene truede ad dem, men da Jesus så det, blev han vred og sagde til dem: »Lad de små børn komme til mig, det må I ikke hindre dem i, for Guds rige er deres. Sandelig siger jeg jer: Den, der ikke modtager Guds rige ligesom et lille barn, kommer slet ikke ind i det.« Han tog dem i favn og lagde hænderne på dem og velsignede dem.

*Denne indledning udelades, hvis der i samme gudstjeneste er både dåb og fremstilling.*

*Præsten spørger:*
Hvad er barnets navn? — N.N.

### Trosbekendelse

N.N. Forsager du Djævelen og alle hans gerninger og alt hans væsen? — Ja!
  &nbsp;&nbsp;&nbsp;
Tror du på Gud Fader, den Almægtige, himlens og jordens skaber?
— Ja!
  &nbsp;&nbsp;&nbsp;
Tror du på Jesus Kristus, hans enbårne Søn, vor Herre, som er undfanget ved Helligånden, født af Jomfru Maria, pint under Pontius Pilatus, korsfæstet, død og begravet, nedfaret til dødsriget, på tredje dag opstanden fra de døde, opfaret til himmels, siddende ved Gud Faders, den Almægtiges, højre hånd, hvorfra han skal komme at dømme levende og døde? — Ja!
  &nbsp;&nbsp;&nbsp;
Tror du på Helligånden, den hellige, almindelige kirke, de helliges samfund, syndernes forladelse og det evige liv? — Ja!

### Bekendtgørelse og bøn

*Præsten siger:*
Da dette barn (disse børn) allerede er døbt i Faderens og Sønnens og Helligåndens navn, vil vi ikke døbe det (dem) igen og derved ringeagte dåbens hellige gave, men vi kundgør her i menighedens forsamling, at det (de) har fået den rette kristne dåb, og vi takker vor Gud og Fader, som har taget det (dem) til nåde ved Jesus Kristus.

*Præsten lægger hånden på den døbtes hoved og siger:*
Den almægtige Gud, vor Herre Jesu Kristi Fader,
som nu har genfødt dig
ved vand og Helligånden
og skænket dig syndernes forladelse,
han styrke dig med sin nåde til det evige liv!
Han bevare din udgang og indgang fra nu og til evig tid!
Amen.

### Fadervor

Fader vor, du som er i himlene!
. . . Amen.

Fred være med dig (jer)!

### Faddertiltale

*Menigheden sætter sig. Til barnets (børnenes) faddere og forældre siger præsten:*
I som er faddere til dette barn (disse børn), kan nu bevidne, at det (de) er døbt i Faderens og Sønnens og Helligåndens navn. Og I skal vide, hvad I skylder det barn, hvis faddere I er. Hvis det sker, at forældrene dør, før barnet kommer til skelsalder, da skal I, så vidt I har mulighed for det, drage omsorg for, at det oplæres i den kristne børnelærdom, for at det må blive i Kristus, ligesom det nu ved dåben er indpodet i ham.
Fred være med jer!

*Eller*

I forældre og faddere til dette barn (disse børn) er nu vidner på, at det (de) er døbt i Faderens og Sønnens og Helligåndens navn. I forældre skal oplære jeres barn i den kristne tro og bede for det, for at det må blive i Kristus, ligesom det nu ved dåben er indpodet i ham. Og sker det, at forældrene dør, før barnet bliver voksent, da skal I faddere, så vidt det står til jer, drage omsorg for, at det oplæres i den kristne tro.
Fred være med jer!

*Såfremt der har været både dåb og fremstilling, foretages de nødvendige ændringer og tilføjelser i den almindelige faddertiltale.*

### Salme

*Efter fremstillingen synges en salme, som kan være en af gudstjenestens almindelige salmer. Og gudstjenesten fortsættes derefter som en almindelig højmesse. Som slutningskollekt kan anvendes kollekten til Første søndag efter påske eller den særlige dåbskollekt.*


--------------------------------------------------------------------

# Skriftemål

*Autoriseret ved kgl. resolution af 12. juni 1992*


## Fælles skriftemål forud for gudstjenesten

*Fælles skriftemål kan holdes forud for gudstjenesten imellem anden og tredje ringning efter følgende ordning:*

### Salme

*En salme kan synges til indledning.*

### Hilsen

*Præsten siger:*
Nåde være med jer
og fred fra Gud, vor Fader,
og Herren Jesus Kristus

### Skriftetale

*Kan udelades.*

*Præsten kan læse et eller flere skrifteord, eventuelt med efterfølgende skriftetale.*

*Følgende skrifteord kan for eksempel anvendes:*
2 Mos 20 (de ti bud)
Sl 6 / Sl 32 / Sl 51 / Sl 102 / Sl 130 / Sl 143
Es 43,25 / Es 53,5–6
Matt 11,28 / Matt 22,37–39 / Joh 14,27
Rom 5,8 / 1 Joh 1,7b / 1 Joh 1,9 / 1 Joh 4,10

### Skriftebøn

*Præsten siger:*
Lad os alle bede!
Vi bekender for dig, hellige, almægtige Gud,
at vi har syndet imod dig i tanke, ord og gerning,
og det er vor egen skyld.
Vi beder dig:
Handl ikke med os efter vore synder,
men efter din store barmhjertighed,
og forlad os alle vore overtrædelser
for Jesu Kristi skyld. Amen.

*Eller*

Herre, vor Gud, du kender vore hemmelige tanker,
og det inderste i vore ord og gerninger er ikke skjult for dig.
Vi bekender dig, at vi har syndet imod dig
og ikke er værd at kaldes dine børn.
Men uden dig kan vi ikke leve.
Derfor beder vi dig:
Kast os ikke bort fra dit ansigt,
og tag ikke din Helligånd fra os.
Du, som tager imod syndere, tag imod os.
Herre, forbarm dig over os! Amen.

*Eller*

Herre, jeg er dig ikke værd,
men jeg kan ikke være dig foruden.
Du er jo den, som med ét ord skabte himmel og jord.
Herre, med et eneste ord kan du gøre min sjæl rask og sund.
Gør med mig ikke efter min fortjeneste,
men efter din nåde og uudgrundelige barmhjertighed.
Gå ikke i rette med mig,
men forlad mig min synd
og drag nu i dag ind i min sjæl med din nådes kraft,
så at min brøst kan blive lægt,
og jeg i dig kan finde fred og hvile for min sjæl
i troen på din kærlighed og nåde.
Oplys min forstand med den sande tros lys,
lad mit hjerte glædes ved at føle din nærværelse,
gør min vilje fast ved din kærlighed
og styrk mig til al god gerning.
Før mig så ved din stærke hånd fremad på livets vej
og til sidst igennem dødens trange port
hjem til evigt liv og salighed. Amen.

### Absolution

*Derefter siger præsten:*
På Jesu Kristi befaling
og for hans lidelses og døds skyld
kan jeg tilsige jer alle jeres synders nådige forladelse
i Faderens og Sønnens og Helligåndens navn!

*Under håndspålæggelse siger præsten til hver enkelt:*
Så tilsiger jeg dig alle dine synders nådige forladelse
i Faderens og Sønnens og Helligåndens navn!

*Derefter til hvert hold for sig:*
Han, som har begyndt sin gode gerning i jer,
vil fuldføre den indtil Jesu Kristi dag.
Fred være med jer!

### Salme

*Der kan sluttes med en salme.*


## Syndsbekendelse og absolution

*Hvor det vedtages, kan indgangsbønnen ved enkelte gudstjenester eller i fastetiden erstattes af »Det lille Litani« eller en syndsbekendelse efterfulgt af absolution.*

*Efter præludiet anvendes på indgangsbønnens plads »Det lille Litani« (DDS nr. 432) som en vekselbøn mellem P (= præst eller forsanger) og M (= menigheden).*

*P* — Herre Gud Fader i himlen!
*M* — Forbarm dig over os!
*P* — Herre Jesus, vor frelsermand!
*M* — Forbarm dig over os!
*P* — Herre Helligånd, vort lys og vor trøst!
*M* — Forbarm dig over os!
*P* — Vi har syndet med vore forfædre!
*M* — Vi har forskyldt din vredes domme!
*P* — O Herre, handl ikke med os efter vore synder!
*M* — Og betal os ikke efter vore misgerninger!
*P* — O Herre, hør vor bøn!
*M* — Og lad vor røst komme til dig!

*Eller følgende bøn, der kan bedes af kirkesangeren, kordegnen eller et andet medlem af menigheden:*
Herre, vor Gud, du kender vore hemmelige tanker
og det inderste i vore ord og gerninger er ikke skjult for dig.
Vi bekender, at vi har syndet imod dig
og ikke er værd at kaldes dine børn.
Men uden dig kan vi ikke leve.
Derfor beder vi dig:
Kast os ikke bort fra dit ansigt,
og tag ikke din Helligånd fra os.
Du, som tager imod syndere, tag imod os.
Herre, forbarm dig over os!
*Menigheden:*
Herre, forbarm dig over os!

*Derefter siger præsten:*
På Jesu Kristi befaling
og for hans lidelses og døds skyld
tilsiger jeg jer alle jeres synders nådige forladelse
i Faderens og Sønnens og Helligåndens navn!

*Eller*

På hans ord, som har døbt os,
tilsiger jeg jer alle jeres synders nådige forladelse
i Faderens og Sønnens og Helligåndens navn!

*Menigheden:*
Amen.

*Gudstjenesten fortsættes derefter med indgangssalme, hilsen og indledningskollekt. I gudstjenestens afslutning kan udgangsbønnen bortfalde.*


## Privat skriftemål

*Ved privat skriftemål henvender man sig til en præst. Skriftemålet kan finde sted i kirken eller hos præsten eller for eksempel ved at sygeleje. Præsten har tavshedspligt.*

### Syndsbekendelse

*Den der skrifter, kan med egne ord bekende, hvad der nager hans samvittighed. Derefter læses en salme fra salmebogen, en bibelsk salme eller en af skriftebønnerne fra det fælles skriftemål.*

### Absolution

*Præsten siger under håndspålæggelse:*
På Jesu Kristi befaling
og for hans lidelses og døds skyld
tilsiger jeg dig alle dine synders nådige forladelse
i Faderens og Sønnens og Helligåndens navn!

Han, som har begyndt sin gode gerning i dig,
vil fuldføre den indtil Jesu Kristi dag.
Fred være med dig!

### Fadervor

Fader vor, du som er i himlene!
. . . Amen.

### Velsignelse

*Præsten siger:*
Herren velsigne dig og bevare dig!
Herren lade sit ansigt lyse over dig og være dig nådig!
Herren løfte sit åsyn på dig og give dig fred!

*Der kan sluttes med en salme.*


--------------------------------------------------------------------

# Konfirmation

*Autoriseret ved kgl. Resolution af 12. Juni 1991*

*Konfirmationen foregår ved en ordinær gudstjeneste, som følger
højmesseordningen efter stedets sædvane.*

*Under indgangen (præludiet) kan konfirmanderne føres ind i kirken i procession, enten således at præsten går foran eller slutter processionen. Som kollekter og bibelske læsninger kan anvendes de tekster, der i Alterbogen er anført til pågældende søn- eller helligdag, eller særlige tekster til konfirmationsgudstjeneste. Trosbekendelsen udelades på dens almindelige plads; men i øvrigt forløber konfirmationsgudstjenesten som en almindelig højmesse, indtil salmen efter prædikenen (kirkebønnen) er sunget. Selve konfirmationshandlingen består af følgende led:*

*Tale til konfirmanderne (samtale)
Trosbekendelse
Tilspørgsel og svar
Konfirmationsvelsignelse
Fadervor.*

*Konfirmanderne går op til alteret forud for eller efter trosbekendelsen. Mens konfirmanderne går op til alteret, kan der synges en salme eller et salmevers*

### Tale til konfirmanderne

*Konfirmationshandlingen begynder med, at præsten fra korbue eller et andet sted i kirken holder en kort tale til konfirmanderne, eventuelt i forbindelse med en samtale med konfirmanderne. Denne tale kan bortfalde, eller knyttes til prædiken.*

*Efter talen (eller forud for trosbekendelsen) kan præsten bede følgende forbøn for konfirmanderne:*
Almægtige, barmhjertige Gud, himmelske Fader.
Vi takker dig,
fordi du har antaget disse unge
som dine børn i den hellige dåb
og oplyst dem ved dit ord.
Vi beder dig,
fuldend din gode gerning, som du har begyndt i dem,
og lær dem stadig bedre at kende den frelse,
du har beredt dem i din enbårne søn. Amen.

*Eller*

Vor Gud og Fader i himlen.
Vi takker dig,
fordi du tog imod os, da vi blev døbt.
I Jesus Kristus har vi lært dig at kende,
så vi kan leve som dine børn
og tro på din kærlighed.
Derfor beder vi dig:
Bekræft for de unge,
at du vil være med dem alle dage indtil verdens ende.
Styrk dem med dit levende håb
Og bevar dem fra det onde,
så din glæde må leve i dem. Amen.

### Trosbekendelse

*Forsagelsen og trosbekendelsen fremsiges i kor af præsten og konfirmanderne (eller af hele menigheden):*

### Tilspørgsel og svar

*Kan udelades.*

*Med navns nævnelse spørger præsten hver enkelt konfirmand, og denne svarer ja til hvert spørgsmål:*
N.N. Forsager du Djævelen og alle hans gerninger og alt hans væsen? — Ja!
Tror du på Gud Fader, den Almægtige, og på Jesus Kristus, hans enbårne Søn, og på Helligånden? — Ja!

*Eller præsten spørger med navn nævnelse hver enkelt konfirmand:*
N.N. Vil du konfirmeres i den kristne tro?
*Konfirmanden:*
Ja!

*Eller tilspørgsel og svar udelades, og konfirmationsvelsignelsen indledes med, at præsten nævner konfirmandens navn.*

### Konfirmationsvelsignelse

*Konfirmanden knæler, og præsten velsigner under håndspålæggelse hver enkelt med følgende ord:*
Den treenige Gud,
som har antaget dig til sit barn i den hellige dåb,
og gjort dig til arving til det evige liv,
han opholde dig i din dåbs nåde
indtil din sidste stund,
han give dig bestandighed i din tro,
din sjæl til salighed!

*Eller*

Den almægtige Gud, vor Herre Jesu Kristi Fader,
som i dåben har genfødt dig
ved vand og Helligånden
og skænket dig syndernes forladelse,
han styrke dig med sin nåde til det evige liv!

*Eller*

Den almægtige Gud, vor Herre Jesu Kristi Fader,
som i dåben har gjort dig til sit barn,
han styrke dig i din tro og give dig håb,
han velsigne dig og bevare dig i sin kærlighed!

*Efter konfirmationsvelsignelsen kan præsten for hver enkelt konfirmand læse et skriftord eller et salmevers.*

*For hvert hold siger præsten:*
Fred være med jer!

### Fadervor

*Når alle er konfirmeret, beder konfirmander og præst i kor Fadervor.*

Fader vor, du som er i himlene!
Helliget vorde dit navn,
komme dit rige, ske din vilje
som i himlen således også på jorden;
giv os i dag vort daglige brød,
og forlad os vor skyld, som også vi forlader vore skyldnere,
og led os ikke i fristelse,
men fri os fra det onde.
Thi dit er riget og magten og æren i evighed! Amen.

*Konfirmationshandlingen afsluttes med en salme, hvorunder konfirmanderne går tilbage til deres pladser. Konfirmationsgudstjenesten fortsættes derefter som en almindelig højmesse. Som slutningskollekt kan bruges kollekten efter dåben, eller en særlig slutningskollekt til konfirmationsgudstjenesten. Under udgangen (postludiet) kan konfirmanderne føres ud af kirken i procession.*


--------------------------------------------------------------------

# Vielse (bryllup)

*Autoriseret ved kgl. Resolution af 12. Juni 1992*

*Kirkelig vielse foretages af en præst i en kirke i nærværelse af mindst to vidner.*

*Forud for vielsen kan der kimes eller ringes efter stedets skik.*

### Indgang

### Indgangssalme

### Hilsen

*Præsten siger eller messer (vendt mod menigheden):*
Herren være med jer!
*Menigheden svarer:*
Og med din ånd! &nbsp;&nbsp;&nbsp;*eller*: Og Herren være med dig!

*Hilsenen kan undlades, eller præsten kan sige:*
Vor Herre Jesu Kristi nåde
Og Guds kærlighed
Og Helligåndens fællesskab
Være med jer alle!

### Indledende bøn og læsning

*Præsten siger (fra alter eller kor):*
Herre, vor Gud, himmelske Fader!
Vi takker dig for livet, du gav os,
og for alle dem, der har vist os kærlighed,
fra vi var børn og indtil i dag.
Vi beder dig:
Giv os stadig, hvad vi behøver,
Og forny daglig vor indbyrdes kærlighed
ved Jesus Kristus, vor Herre,
som med dig lever og regerer i Helligånds enhed,
én sand Gud fra evighed og til evighed. Amen.

*Præsten fortsætter:*
Således står der skrevet:
Da Gud havde skabt himlen og jorden, havet, solen, månen og stjernerne, planterne og dyrene sagde han: »Lad os skabe mennesker i vort billede, så de ligner os! De skal herske over havets fisk, himlens fugle, kvæget, alle de vilde dyr og alle krybdyr, der kryber på jorden.« Gud skabte mennesket i sit billede; i Guds billede skabte han det, som mand og kvinde skabte han dem. Og Gud velsignede dem.

Og vor Herre Jesus Kristus siger:
Har I ikke læst, at Skaberen fra begyndelsen skabte dem som mand og kvinde og sagde: »Derfor skal en mand forlade sin far og mor og binde sig til sin hustru, og de skal blive ét kød«? Derfor er de ikke længere to, men ét kød. Hvad Gud altså har sammenføjet, må et menneske ikke adskille.

Og apostlen Paulus skriver:
Bær hinandens byrder; således opfylder I Kristi lov. Ifør jer da, som Guds udvalgte, hellige og elskede, inderlig barmhjertighed, godhed, ydmyghed, mildhed, tålmodighed. Bær over med hinanden og tilgiv hinanden, hvis den ene har noget at bebrejde den anden. Som Herren tilgav jer, skal I også gøre. Men over alt dette skal I iføre jer kærligheden, som er fuldkommenhedens bånd.

### Salme

### Tale

*Brudeparret træder frem foran alteret, eller de kan vente til efter talen.*

### Tilspørgsel og erklæring

*Præsten siger:*
Så tilspørger jeg dig N.N. (brudgommens navn):
Vil du have N.N. (brudens navn), som hos dig står,
til din ægtehustru? — Ja!
Vil du elske og ære hende,
og leve med hende både i medgang og modgang,
i hvad lykke Gud den almægtige vil tilskikke jer,
som en ægtemand bør leve med sin ægtehustru,
indtil døden skiller jer ad? — Ja!

Ligeså tilspørger jeg dig (brudens navn):
Vil du have N.N. (brudgommens navn),
Som hos dig står, til din ægtemand? — Ja!
Vil du elske og ære ham,
og leve med ham både i medgang og modgang,
i hvad lykke Gud den almægtige vil tilskikke jer,
som en ægtehustru bør leve med sin ægtemand,
indtil døden skiller jer ad? — Ja!

Så giv hinanden hånd derpå!

*Præsten lægger sin hånd på deres hænder og siger:*
Eftersom I forud har lovet hinanden at ville leve sammen i ægteskab og nu har bekræftet dette for Gud og for os, som er her til stede, og givet hinanden hånd derpå, så forkynder jeg jer at være ægtefolk både for Gud og mennesker.

*Her kan brud og brudgom eventuelt give hinanden vielsesringe.*

### Forbøn

*Præsten fortsætter:*
Lad os alle bede!

*Mens brudeparret knæler, siger præsten med håndspålæggelse:*
Almægtige Gud,
som skabte mand og kvinde til at leve sammen i ægteskab
og velsignede dem,
vi beder dig, velsign denne brud og brudgom;
lad dem altid leve af din nåde
og i indbyrdes kærlighed.

*Eller*

Kære himmelske Fader!
Giv denne brudgom og brud nåde, lykke og velsignelse
både til sjæl og legeme!
Giv dem at elske hinanden med trofast kærlighed
og tjene dig oprigtigt i alle ting,
så at de må leve som dine kære børn
og engang samles hos dig i de evige boliger!
Hør os i Jesu navn:

### Fadervor

Fader vor, du som er i himlene!
. . . Amen.

Fred være med jer!

*Dersom vielsen slutter med den følgende salme, lyser præsten velsignelsen over brudeparret i stedet for at sige: Fred være med jer!*

*Brudeparret sætter sig*

### Salme

*Såfremt brudevielsen efterfølges af en dåbshandling, sker dåben på dette sted, og som slutningskollekt kan dåbskollekten da anvendes.*

### Slutningskollekt

*Præsten siger eller messer:*
Lad os alle bede!

*Derefter fortsætter præsten:*
Herre, vor Gud, himmelske Fader!
Vi takker dig for ægteskabet,
og vi beder dig,
at du vil bevare denne ordning og velsignelse
urokket iblandt os.
Giv alle kristne ægtefolk ved din Helligånd,
at de må hjælpe hinanden
til at holde fast ved din frelsende nåde.
Gør dem glade i håbet,
tålmodige i trængslen
og udholdende i bønnen,
og styrk dem til at være levende lemmer af din menighed,
så at de engang med den kan samles hos dig i dit rige,
hvor du med Søn og Helligånd lever og regerer,
én sand Gud fra evighed og til evighed.

*Eller*

Herre, vor Gud, himmelske Fader!
Vi takker dig for ægteskabet,
Og vi beder dig:
Vær med din nåde hos dem,
Der i dag har indgået ægteskab,
og giv din velsignelse til,
at de kan leve med hinanden i gudsfrygt og kærlighed
og ikke give årsag til vrede og strid.
Lad dem altid,
Også selvom de ikke bliver fri for prøvelser,
erfare din nådige hjælp!
Giv dem og os alle at leve vort liv her på jorden
I tro og lydighed
Og blive til evig tid salige
Ved din elskede Søn, Jesus Kristus, vor Herre,
som med dig lever og regerer i Helligåndens enhed,
én sand Gud fra evighed og til evighed.

*Menigheden svarer:*
Amen.

### Velsignelse

Præsten siger eller messer:
Herren være med jer!
Menigheden svarer:
Og med din ånd! &nbsp;&nbsp;&nbsp;*eller:* Og Herren være med dig!

*Hilsenen kan udelades eller anvendes forud for slutningskollekten.*

*Menigheden står op under velsignelsen, mens præsten siger:*
Herren velsigne dig og bevare dig!
Herren lade sit ansigt lyse over dig og være dig nådig!
Herren løfte sit åsyn på dig og give dig fred!
*Menigheden svarer:*
Amen. Amen. Amen.

### Udgangssalme

### Udgang


--------------------------------------------------------------------

# Begravelse

*Der anføres i det følgende to begravelsesordninger: en længere og en kortere. Begge kan anvendes ved jordfæstelse og ved bisættelse (brænding). Ordningerne er vejledende, men jordpåkastelsen foretages altid i overensstemmelse med det herfor gældende ritual. Der anvendes salmer. Ved jordfæstelse afsluttes med jordpåkastelse på kirkegården. Hvor det er skik eller nødvendigt, kan jordpåkastelsen ved graven gå forud for gudstjenesten i kirken. Ved bisættelse foretages jordpåkastelsen i kirken eller kapellet.*

*Begravelse på havet foretages efter et af de anførte ritualer med de ændringer, som forholdene nødvendiggør.*

*De anførte ordninger kan også anvendes ved begravelse af børn og dødfødte.*

## I. Længere form

*Vejledende ordning*

### Præludium

### Salme

### Hilsen

*Præsten siger:*
Nåde være med jer
og fred fra Gud, vor Fader,
og Herren Jesus Kristus.

*Eller*

*Præsten siger:*
Herren være med jer!
*Menigheden svarer:*
Og med din ånd! &nbsp;&nbsp;&nbsp;*eller:* Og Herren være med dig!

### Indledningskollekt

*Præsten siger:*
Lad os alle bede!
*Præsten læser derefter én af de følgende bønner:*

Almægtige, evige Gud,
barmhjertighedens Fader, og al trøsts Gud,
hør os,
når vi i sorgen og savnet kalder på dig,
og hjælp os med trøst og styrke i vor nød,
ved Jesus Kristus, vor Herre. Amen.

*Eller*

Almægtige, evige Gud, himmelske Fader,
vi takker dig,
fordi du har elsket verden således,
at du har givet din Søn, den Enbårne,
for at enhver, som tror på ham, ikke skal fortabes,
men have evigt liv.
Vi beder dig,
at du vil trøste og styrke os i al sorg
og bevare os i en levende tro på din enbårne Søn,
så at vi engang
med alle dine frelste må komme hjem til dig
og prise og love dig i evighed.
Ved din elskede Søn, vor Herre Jesus Kristus. Amen.

*Eller*

Barmhjertige Fader!
Tak for menneskelivet, du har givet os,
med dets glæde og sorg;
tak, at vi ved,
at alle ting må tjene dem til gode, som elsker dig.
Hold os nu i vor sorg fast hos dig;
mind os om,
at du ved din Søns død og opstandelse
har båret vore smerter
og fornyet os til et levende håb;
hold os for øje,
at du i dåben har gjort os til dine
og tilsagt os syndernes forladelse og evigt liv.
I denne tro takker vi dig
for alle gode gaver,
du har givet os gennem hans/hendes liv,
som nu er gået bort,
og overgiver hans/hendes legeme og sjæl i dine hænder
og beder dig bevare ham/hende
til en glædelig opstandelse på den yderste dag.
Send os din hjælp, at savnet må lindres.
Styrk os i håbet om dit kommende rige,
hvor du fører alle dine børn hjem til dig
for at prise og takke dig til evig tid. Amen.

*Eller*

Vor skaber og Fader i himlen,
du ser vore sorger,
det ved vi fra din kære Søn,
Jesus Kristus, vor Herre,
som delte livet og døden med os her,
for at vi skal dele hans liv i evighed.
Nu beder vi dig:
Giv os din Helligånd.
Giv os kærlighed ud af din kærlighed,
sorg ud af din sorg,
liv ud af dit liv,
så vi tager mod til os
og tror din Søn på hans ord,
kaster al frygt fra os
og lever glade med hinanden her,
indtil du glæder os for evigt i dit lys,
du, som med Sønnen lever og regerer
i Helligåndens enhed,
én sand Gud
fra evighed til evighed. Amen.

*Såfremt det ønskes, kan menigheden efter indledningskollekten svare Amen. I dette tilfælde kan kollekterne sluttes med den sædvanlige lovprisning.*

### Læsning(er)

*Derefter fortsætter præsten med én (eller to) af følgende læsninger fra Det Gamle Testamente eller/og Det Nye Testamente.*

*Fra det gamle testamente:*
Sl 23,1-4 / Sl 39,5-8 / Sl 42,2-6 / Sl 68,20-21
Sl 90,1-12 / Sl 102,2-3.12.24-28 / Sl 103,1-6
Sl 103,13-17a / Sl 130,1b-6 / Sl 139,1-12
Es 53,8-11 / Es 55,8-11

*Fra Det Nye Testamente:*
Matt 28,1-10 / Mark 16,1-8
Luk 7,11-16 / Luk 12,36-37 / Luk 24,1-6
Joh 3,16 / Joh 5,24-25 / Joh 11,25-26a / Joh 14,1-6
Rom 6,3-5 / Rom 8,31b-32 / Rom 8,38-39 / Rom 14,7-9
1 Kor 15,20-22 / 1 Kor 15,54-57 / 2 Kor 5,1-8 / Fil 2,5-11
Hebr 3,7-8 / Hebr 9,27-28 / Åb 21,3-5a

*Ved barnebegravelse henvises især til:*
Sl 139,1-12 / Jer 29,12-14a / Mark 10,13-16

### Trosbekendelse

*Efter læsningen kan trobekendelsen siges, eller den kan i stedet bruges i tilknytning til prædikenen.*

### Salme

*Kan udelades eller erstattes af en salme mellem to bibellæsninger.*

### Prædiken

*Hvis der ønskes to bibellæsninger, kan den sidste af læsningerne læses i umiddelbar tilknytning til prædikenen.*

### Salme

### Jordpåkastelse (i kirke eller kapel)

*Når jordpåkastelsen foretages i kirke eller kapel, sker det efter salmen efter prædikenen. I dette tilfælde udgår slutningskollekten, og der afsluttes med salme og postludium.*

*Jordpåkastelsen foretages i overensstemmelse med det herfor gældende ritual.*

### Slutningskollekt

*Præsten siger:*
Lad os alle bede!
*Præsten læser derefter én af følgende bønner:*

Herre, vor Gud, himmelske Fader!
Vi takker dig af hjertens grund,
fordi du har ladet os leve i denne salige tid,
da vi kan høre dit hellige evangelium,
kende din guddommelige vilje og dit faderlige vilje
og se din Søn, Jesus Kristus.
Vi beder dig,
at du i din grundløse barmhjertighed,
nådigt vil bevare dit ords salige lys hos os,
og ved din Helligånd lede og styre vore hjerter,
så vi aldrig nogensinde viger derfra,
men bliver fast derved,
så vi hellere forlader alt andet
og endelig bliver salige deri,
ved din Søn, Jesus Kristus, vor Herre,
som med dig lever og regerer i Helligånds enhed,
én sand Gud fra evighed og til evighed. Amen.

*Eller*

Vor Gud og Fader i himlen,
Vi takker dig,
fordi du modtog vor Herre Jesus Kristus i dit rige,
da han havde givet sit liv
for at frelse verden.
Og vi beder dig,
modtag også os,
som er døbt til hans død.
Lad os ikke gå tabt i frygt og vrede
på sorgens dag,
lad os leve, som Herren ville,
håbefuldt i hans tro,
indtil du gør os til evig tid salige
ved din korsfæstede og opstandne Søn,
Jesus Kristus vor Herre,
som med dig lever og regerer i Helligåndens enhed,
én sand Gud fra evighed og til evighed. Amen.

*Eller*

Kærlige, retfærdige Gud,
de hjælpeløses hjælper,
de fortabtes frelser,
de lykkeliges dommer,
dig beder vi:
Giv os din Helligånd.
Hold vort håb i live,
så vi ikke fortvivler i ulykkens dage,
hold vor tro i live,
så vi ikke går tabt for hinanden i vor sorg,
men lever så godt vi forstår det,
indtil du samler os hos dig
under den nye himmel på den nye jord,
genskabte ved Jesus Kristus, vor Herre. Amen.

*Såfremt det ønskes, kan menigheden efter slutningskollekten svare:*
Amen!

### Velsignelse

*Præsten siger:*
Herren velsigne dig og bevare dig!
Herren lade sit ansigt lyse over dig og være dig nådig!
Herren løfte sit åsyn mod dig og give dig fred!
*Menigheden svarer:*
Amen. Amen. Amen.

### Salme

### Orgelefterspil

### Jordpåkastelse (på kirkegården)

*Jordpåkastelsen foretages i overensstemmelse med det herfor gældende ritual.*

*Der sluttes med en kort salme.*


## II. Kortere form

*Vejledende ordning*

### Salme

### Hilsen

*Præsten siger:*
Nåde være med jer
og fred fra Gud, vor Fader,
og Herren Jesus Kristus.

### Læsning

*Præsten fortsætter med én af læsningerne fra det længere begravelsesritual. Læsningen kan udelades, hvis trosbekendelsen anvendes.*

### Trosbekendelse

*Efter læsningen kan trosbekendelsen siges, eller trosbekendelsen kan erstatte læsningen.*

### Prædiken

*Derefter følger en kort prædiken.
I stedet for prædikenen, eller som afslutning på prædikenen, kan bedes én af følgende bønner:*

Vor Fader i himlen,
Vi takker dig for din kærlighed og trofasthed
i din Søn, Jesus Kristus,
for alle livets gaver,
for vore kære
og for alt, hvad du gav os i hende/ham,
som vi nu har mistet.
Vi beder dig,
Tag hende/ham i dine hænder,
trøst os i sorgen,
og vær os til sidst en nådig dommer,
og skænk os for Jesu Kristi skyld en glædelig opstandelse. Amen.

*Eller*

Vor Fader i himlen,
Vi takker dig for hver god gave i dette liv
og for det evige livs håb, som du har genfødt os til
ved Jesu opstandelse.
Se i nåde til hende/ham, der gik bort,
og vær os alle for Jesu skyld en nådig dommer.
Bevar os i troen,
at vi engang med alle dine frelste
må kunne lov og prise dig i evighed. Amen.

*Eller én af kollektbønnerne fra det længere begravelsesritual.*

### Salme

### Jordpåkastelse (i kirke eller kapel)

*Når jordpåkastelsen foretages i kirke eller kapel, sker det efter salmen efter talen. I dette tilfælde afsluttes med salme og postludium.*

*Jordpåkastelsen foretages i overensstemmelse med det herfor gældende ritual.*

### Velsignelse

*Præsten siger:*
Herren velsigne dig og bevare dig!
Herren lade sit ansigt lyse over dig og være dig nådig!
Herren løfte sit åsyn på dig og give dig fred!
*Præsten siger:*
Amen.
*Eller menigheden svarer:*
Amen. Amen. Amen.

### Salme

### Orgelefterspil

### Jordpåkastelse (på kirkegården)

*Jordpåkastelsen foretages i overensstemmelse med det herfor gældende ritual.*

*Der sluttes med en kort salme.*


--------------------------------------------------------------------

# Jordpåkastelse

*Autoriseret ved kgl. resolution af 12. juni 1992*

*Præsten indleder med lovprisning:*
Lovet være Gud, vor Herre Jesu Kristi Fader,
som i sin store barmhjertighed
har genfødt os til et levende håb
ved Jesu Kristi opstandelse fra de døde.

*Præsten kaster jord på kisten tre gange med ordene:*
(N.N.) Af jord er du kommet.
Til jord skal du blive.
Af jorden skal du igen opstå.

Lad os bede!

Fader vor, du som er i himlene!
Helliget vorde dit navn,
komme dit rige, ske din vilje
som i himlen således også på jorden;
giv os i dag vort daglige brød,
og forlad os vor skyld, som også vi forlader vore skyldnere,
og led os ikke i fristelse,
men fri os fra det onde.
Thi dit er riget og magten og æren i evighed! Amen.

*Derefter lyser præsten velsignelsen:*
Herren velsigne dig og bevare dig!
Herren lade sit ansigt lyse over dig og være dig nådig!
Herren løfte sit åsyn på dig og give dig fred!
Amen.

*Hvis den aronitiske velsignelse har været brugt tidligere, kan i stedet anvendes den apostolske velsignelse:*
Vor Herre Jesu Kristi nåde
og Guds kærlighed
og Helligåndens fællesskab
Være med os alle! Amen.
