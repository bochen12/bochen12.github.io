---
layout: page
title: Det gamle testamente 1
lang: da
---

------------------------------------------------------------------------

[GTa: 1 Mos – 5 Mos](http://bochen.dk/gta/)  
[GTb: Jos – Est](http://bochen.dk/gtb/)  
[GTc: Job – Højs](http://bochen.dk/gtc/)  
[GTd: Es – Mal](http://bochen.dk/gtd/)  
[NT](http://bochen.dk/nt/)

------------------------------------------------------------------------

1 Mos: [1](#mos-1) [2](#mos-2) [3](#mos-3) [4](#mos-4) [5](#mos-5) [6](#mos-6) [7](#mos-7) [8](#mos-8) [9](#mos-9) [10](#mos-10) [11](#mos-11) [12](#mos-12) [13](#mos-13) [14](#mos-14) [15](#mos-15) [16](#mos-16) [17](#mos-17) [18](#mos-18) [19](#mos-19) [20](#mos-20) [21](#mos-21) [22](#mos-22) [23](#mos-23) [24](#mos-24) [25](#mos-25) [26](#mos-26) [27](#mos-27) [28](#mos-28) [29](#mos-29) [30](#mos-30) [31](#mos-31) [32](#mos-32) [33](#mos-33) [34](#mos-34) [35](#mos-35) [36](#mos-36) [37](#mos-37) [38](#mos-38) [39](#mos-39) [40](#mos-40) [41](#mos-41) [42](#mos-42) [43](#mos-43) [44](#mos-44) [45](#mos-45) [46](#mos-46) [47](#mos-47) [48](#mos-48) [49](#mos-49) [50](#mos-50)  
2 Mos: [1](#mos-1-1) [2](#mos-2-1) [3](#mos-3-1) [4](#mos-4-1) [5](#mos-5-1) [6](#mos-6-1) [7](#mos-7-1) [8](#mos-8-1) [9](#mos-9-1) [10](#mos-10-1) [11](#mos-11-1) [12](#mos-12-1) [13](#mos-13-1) [14](#mos-14-1) [15](#mos-15-1) [16](#mos-16-1) [17](#mos-17-1) [18](#mos-18-1) [19](#mos-19-1) [20](#mos-20-1) [21](#mos-21-1) [22](#mos-22-1) [23](#mos-23-1) [24](#mos-24-1) [25](#mos-25-1) [26](#mos-26-1) [27](#mos-27-1) [28](#mos-28-1) [29](#mos-29-1) [30](#mos-30-1) [31](#mos-31-1) [32](#mos-32-1) [33](#mos-33-1) [34](#mos-34-1) [35](#mos-35-1) [36](#mos-36-1) [37](#mos-37-1) [38](#mos-38-1) [39](#mos-39-1) [40](#mos-40-1)  
3 Mos: [1](#mos-1-2) [2](#mos-2-2) [3](#mos-3-2) [4](#mos-4-2) [5](#mos-5-2) [6](#mos-6-2) [7](#mos-7-2) [8](#mos-8-2) [9](#mos-9-2) [10](#mos-10-2) [11](#mos-11-2) [12](#mos-12-2) [13](#mos-13-2) [14](#mos-14-2) [15](#mos-15-2) [16](#mos-16-2) [17](#mos-17-2) [18](#mos-18-2) [19](#mos-19-2) [20](#mos-20-2) [21](#mos-21-2) [22](#mos-22-2) [23](#mos-23-2) [24](#mos-24-2) [25](#mos-25-2) [26](#mos-26-2) [27](#mos-27-2)  
4 Mos: [1](#mos-1-3) [2](#mos-2-3) [3](#mos-3-3) [4](#mos-4-3) [5](#mos-5-3) [6](#mos-6-3) [7](#mos-7-3) [8](#mos-8-3) [9](#mos-9-3) [10](#mos-10-3) [11](#mos-11-3) [12](#mos-12-3) [13](#mos-13-3) [14](#mos-14-3) [15](#mos-15-3) [16](#mos-16-3) [17](#mos-17-3) [18](#mos-18-3) [19](#mos-19-3) [20](#mos-20-3) [21](#mos-21-3) [22](#mos-22-3) [23](#mos-23-3) [24](#mos-24-3) [25](#mos-25-3) [26](#mos-26-3) [27](#mos-27-3) [28](#mos-28-2) [29](#mos-29-2) [30](#mos-30-2) [31](#mos-31-2) [32](#mos-32-2) [33](#mos-33-2) [34](#mos-34-2) [35](#mos-35-2) [36](#mos-36-2)  
5 Mos: [1](#mos-1-4) [2](#mos-2-4) [3](#mos-3-4) [4](#mos-4-4) [5](#mos-5-4) [6](#mos-6-4) [7](#mos-7-4) [8](#mos-8-4) [9](#mos-9-4) [10](#mos-10-4) [11](#mos-11-4) [12](#mos-12-4) [13](#mos-13-4) [14](#mos-14-4) [15](#mos-15-4) [16](#mos-16-4) [17](#mos-17-4) [18](#mos-18-4) [19](#mos-19-4) [20](#mos-20-4) [21](#mos-21-4) [22](#mos-22-4) [23](#mos-23-4) [24](#mos-24-4) [25](#mos-25-4) [26](#mos-26-4) [27](#mos-27-4) [28](#mos-28-3) [29](#mos-29-3) [30](#mos-30-3) [31](#mos-31-3) [32](#mos-32-3) [33](#mos-33-3) [34](#mos-34-3)

------------------------------------------------------------------------

## Første Mosebog

### 1 Mos 1

#### Verdens skabelse

**1** I begyndelsen skabte Gud himlen og jorden.

**2** Jorden var dengang tomhed og øde, der var mørke over urdybet, og Guds ånd svævede over vandene.

**3** Gud sagde: »Der skal være lys!« Og der blev lys. **4** Gud så, at lyset var godt, og Gud skilte lyset fra mørket. **5** Gud kaldte lyset dag, og mørket kaldte han nat. Så blev det aften, og det blev morgen, første dag.

**6** Gud sagde: »Der skal være en hvælving i vandene; den skal skille vandene!« Og det skete; **7** Gud skabte hvælvingen, som skilte vandet under hvælvingen fra vandet over hvælvingen. **8** Gud kaldte hvælvingen himmel. Så blev det aften, og det blev morgen, anden dag.

**9** Gud sagde: »Vandet under himlen skal samle sig på ét sted, så det tørre land kommer til syne!« Og det skete. **10** Gud kaldte det tørre land jord, og det sted, hvor vandet samlede sig, kaldte han hav. Gud så, at det var godt.

**11** Gud sagde: »Jorden skal grønnes: Planter, der sætter frø, og alle slags frugttræer, der bærer frugt med kerne, skal være på jorden.« Og det skete; **12** jorden frembragte grønt, alle slags planter, der sætter frø, og alle slags træer, der bærer frugt med kerne. Gud så, at det var godt. **13** Så blev det aften, og det blev morgen, tredje dag.

**14** Gud sagde: »Der skal være lys på himmelhvælvingen til at skille dag fra nat. De skal tjene som tegn til at fastsætte festtider, dage og år, **15** og de skal være lys på himmelhvælvingen til at oplyse jorden!« Og det skete; **16** Gud skabte de to store lys, det største til at herske om dagen, det mindste til at herske om natten, og stjernerne. **17** Gud satte dem på himmelhvælvingen til at oplyse jorden, **18** til at herske om dagen og om natten og til at skille lys fra mørke. Gud så, at det var godt. **19** Så blev det aften, og det blev morgen, fjerde dag.

**20** Gud sagde: »Vandet skal vrimle med levende væsener, og fugle skal flyve over jorden oppe under himmelhvælvingen!« Og det skete; **21** Gud skabte de store havdyr og alle slags levende væsener, der rører sig og vrimler i vandet, og alle slags vingede fugle. Gud så, at det var godt. **22** Og Gud velsignede dem og sagde: »Bliv frugtbare og talrige, og opfyld vandet i havene! Og fuglene skal blive talrige på jorden!« **23** Så blev det aften, og det blev morgen, femte dag.

**24** Gud sagde: »Jorden skal frembringe alle slags levende væsener, kvæg, krybdyr og alle slags vilde dyr!« Og det skete; **25** Gud skabte alle slags vilde dyr, al slags kvæg og alle slags krybdyr. Gud så, at det var godt.

**26** Gud sagde: »Lad os skabe mennesker i vort billede, så de ligner os! De skal herske over havets fisk, himlens fugle, kvæget, alle de vilde dyr og alle krybdyr, der kryber på jorden.« **27** Gud skabte mennesket i sit billede; i Guds billede skabte han det, som mand og kvinde skabte han dem. **28** Og Gud velsignede dem og sagde til dem: »Bliv frugtbare og talrige, opfyld jorden, og underlæg jer den; hersk over havets fisk, himlens fugle og alle dyr, der rører sig på jorden!« **29** Gud sagde: »Nu giver jeg jer alle planter, der sætter frø, på hele jorden og alle træer, der bærer frugt med kerne. Dem skal I have til føde. **30** Til alle de vilde dyr og til alle himlens fugle, ja, til alt levende, der rører sig på jorden, giver jeg alle grønne planter som føde.« Og det skete. **31** Gud så alt, hvad han havde skabt, og han så, hvor godt det var. Så blev det aften, og det blev morgen, den sjette dag.

### 1 Mos 2

**1** Således blev himlen og jorden og hele himlens hær fuldendt. **2** På den syvende dag var Gud færdig med det arbejde, han havde udført, og på den syvende dag hvilede han efter alt det arbejde, han havde udført. **3** Gud velsignede den syvende dag og helligede den, for på den dag hvilede han efter alt det arbejde, han havde udført, da han skabte.

**4** Det var himlens og jordens skabelseshistorie.

#### Adam og Eva

Dengang Gud Herren skabte jord og himmel, **5** var der endnu ingen buske på jorden, og ingen planter var spiret frem, for Gud Herren havde ikke ladet det regne på jorden, og der var ingen mennesker til at dyrke agerjorden, **6** men en kilde brød frem af jorden og vandede hele agerjorden. **7** Da formede Gud Herren mennesket af jord og blæste livsånde i hans næsebor, så mennesket blev et levende væsen.

**8** Gud Herren plantede en have i Eden ude mod øst, og der satte han det menneske, han havde formet. **9** Gud Herren lod alle slags træer, der var dejlige at se på og gode at spise af, vokse frem af jorden, også livets træ midt i haven og træet til kundskab om godt og ondt.

**10** I Eden udsprang en flod, der vandede haven. Udenfor delte den sig og blev til fire strømme. **11** Den første hedder Pishon; den snor sig gennem hele landet Havila, hvor der er guld. **12** Guldet i det land er fint; der er også bedellium og shoham-sten. **13** Den anden flod hedder Gihon; den snor sig gennem hele landet Nubien. **14** Den tredje flod hedder Tigris; den løber øst for Assur. Den fjerde flod er Eufrat.

**15** Gud Herren tog mennesket og satte ham i Edens have, for at han skulle dyrke og vogte den. **16** Men Gud Herren gav mennesket den befaling: »Du må spise af alle træerne i haven. **17** Men træet til kundskab om godt og ondt må du ikke spise af, for den dag du spiser af det, skal du dø!«

**18** Gud Herren sagde: »Det er ikke godt, at mennesket er alene. Jeg vil skabe en hjælper, der svarer til ham.« **19** Så formede Gud Herren alle de vilde dyr og alle himlens fugle af jord, og han førte dem til mennesket for at se, hvad han ville kalde dem, og det, mennesket kaldte de levende væsener, blev deres navn. **20** Sådan gav mennesket alt kvæget, himlens fugle og alle de vilde dyr navn, men han fandt ikke en hjælper, der svarede til ham.

**21** Da lod Gud Herren en tung søvn falde over Adam, og mens han sov, tog han et af hans ribben og lukkede til med kød. **22** Af det ribben, Gud Herren havde taget fra Adam, byggede han en kvinde og førte hende til Adam. **23** Da sagde Adam:

> »Nu er det ben af mine ben  
> og kød af mit kød.  
> Hun skal kaldes kvinde,  
> for af manden er hun taget.«

**24** Derfor forlader en mand sin far og mor og binder sig til sin hustru, og de bliver ét kød.

**25** Adam og hans kvinde var nøgne, men de skammede sig ikke.

### 1 Mos 3

#### Syndefaldet og uddrivelsen af Edens have

**1** Slangen var det snedigste af alle de vilde dyr, Gud Herren havde skabt, og den spurgte kvinden: »Har Gud virkelig sagt, at I ikke må spise af træerne i haven?« **2** Kvinden svarede slangen: »Vi må gerne spise af frugten på træerne i haven, **3** men frugten på det træ, der står midt i haven, har Gud sagt, at vi ikke må spise af og ikke røre ved, for ellers skal vi dø.« **4** Men slangen sagde til kvinden: »Vist skal I ikke dø! **5** Men Gud ved, at den dag I spiser af den, bliver jeres øjne åbnet, så I bliver som Gud og kan kende godt og ondt.« **6** Kvinden så, at træet var godt at spise af og tiltrækkende at se på, og at det også var godt at få indsigt af, og hun tog af frugten og spiste. Hun gav den også til sin mand, der var hos hende, og han spiste. **7** Da åbnedes deres øjne, og de opdagede, at de var nøgne. Derfor syede de figenblade sammen og bandt dem om livet.

**8** Ved aftenstid hørte de Gud Herren gå rundt i haven. Da gemte Adam og hans kvinde sig for Gud Herren mellem havens træer. **9** Gud Herren kaldte på Adam: »Hvor er du?« **10** og han svarede: »Jeg hørte dig i haven og blev bange, fordi jeg er nøgen, og så gemte jeg mig.« **11** Han spurgte: »Hvem har fortalt dig, at du er nøgen? Har du spist af det træ, jeg forbød dig at spise af?« **12** Adam svarede: »Kvinden, du satte hos mig, gav mig af træet, og så spiste jeg.« **13** Gud Herren spurgte så kvinden: »Hvad er det, du har gjort?« Hun svarede: »Slangen forledte mig til at spise.«

**14** Da sagde Gud Herren til slangen:

> »Fordi du har gjort dette,  
> skal du være forbandet  
> blandt alt kvæg  
> og blandt alle vilde dyr.  
> På din bug skal du krybe,  
> og støv skal du æde,  
> alle dine dage.  
>  **15** Jeg sætter fjendskab  
> mellem dig og kvinden,  
> mellem dit afkom og hendes:  
> Hendes afkom skal knuse dit hoved,  
> og du skal bide hendes afkom i hælen.«

**16** Til kvinden sagde han:

> »Jeg vil gøre dit svangerskab  
> plagsomt og pinefuldt,  
> i smerte skal du føde børn.  
> Du skal begære din mand,  
> og han skal herske over dig.«

**17** Til Adam sagde han:

> »Fordi du lyttede til din kvinde  
> og spiste af det træ,  
> jeg forbød dig at spise af,  
> skal agerjorden være forbandet for din skyld;  
> med møje skal du skaffe dig føden  
> alle dine dage.  
>  **18** Tjørn og tidsel skal jorden lade spire frem til dig,  
> og du skal leve af markens planter.  
>  **19** I dit ansigts sved  
> skal du spise dit brød,  
> indtil du vender tilbage til jorden,  
> for af den er du taget.  
> Ja, jord er du,  
> og til jord skal du blive.«

**20** Adam gav sin kvinde navnet Eva, for hun blev mor til alle mennesker. **21** Gud Herren lavede skindtøj til Adam og hans kvinde og gav dem det på. **22** Og Gud Herren sagde: »Nu er mennesket blevet som en af os og kan kende godt og ondt. Bare det nu ikke rækker hånden ud og også tager af livets træ og spiser og lever evigt!« **23** Så sendte Gud Herren dem ud af Edens have til at dyrke agerjorden, som de var taget af. **24** Han jog mennesket ud, og øst for Edens have anbragte han keruberne og det lynende flammesværd til at vogte vejen til livets træ.

### 1 Mos 4

#### Kain og Abel

**1** Adam lå med sin kone Eva, og hun blev gravid og fødte Kain. Hun sagde: »Jeg har skabt en mand ved Herrens hjælp.« **2** Dernæst fødte hun hans bror Abel. Abel blev fårehyrde, mens Kain blev agerdyrker.

**3** Engang bragte Kain en offergave af jordens afgrøde til Herren. **4** Også Abel bragte en offergave, fedtstykkerne af sit småkvægs førstefødte. Herren tog imod Abels offergave, **5** men Kains offergave tog han ikke imod. Så blev Kain meget vred og gik med sænket hoved. **6** Herren sagde til Kain: »Hvorfor er du vred, og hvorfor går du med sænket hoved? **7** Hvis du gør det gode, kan du se frit op, men hvis du ikke gør det gode, lurer synden ved døren. Den vil begære dig, men du skal herske over den.«

**8** Siden talte Kain til sin bror Abel, og da de en dag var ude i det fri, overfaldt Kain sin bror Abel og slog ham ihjel. **9** Da spurgte Herren Kain: »Hvor er din bror Abel?« Kain svarede: »Det ved jeg ikke. Skal jeg vogte min bror?« **10** Herren sagde: »Hvad er det, du har gjort? Din brors blod råber til mig fra jorden. **11** Nu skal du være bandlyst fra den jord, som har spærret sit gab op og drukket din brors blod, som du udgød. **12** Når du dyrker jorden, skal den ikke mere give dig sin grøde. Fredløs og flygtning skal du være på jorden!« **13** Kain sagde til Herren: »Min straf er for stor at bære. **14** Nu jager du mig bort fra agerjorden, og jeg må skjule mig for dig og være fredløs og flygtning på jorden; så kan enhver, der møder mig, slå mig ihjel.« **15** Men Herren sagde til ham: »Nej, hvis nogen slår Kain ihjel, skal det hævnes syv gange.« Og han satte et mærke på Kain, for at ingen, der mødte ham, skulle slå ham ihjel. **16** Så forlod Kain Herren og slog sig ned i landet Nod øst for Eden.

#### Kains slægt

**17** Kain lå med sin kone, og hun blev gravid og fødte Enok. Så byggede han en by og gav den navn efter sin søn Enok. **18** Enok fik sønnen Irad, Irad fik Mehujael, Mehujael fik Metushael, og Metushael fik Lemek. **19** Lemek tog sig to koner, den ene hed Ada, den anden Silla. **20** Ada fødte Jabal. Han blev stamfader til dem, der bor i telte og holder kvæg. **21** Hans bror hed Jubal. Han blev stamfader til alle dem, der spiller på citer og fløjte. **22** Også Silla fødte en søn, Tubal-Kain, stamfader til smedene, alle dem, der forarbejder kobber og jern. Tubal-Kains søster hed Na’ama. **23** Lemek sagde til sine koner:

> »Ada og Silla, hør på mig,  
> Lemeks koner, lyt til mit ord.  
> Jeg dræber en mand for en flænge,  
> et barn for en skramme.  
>  **24** Hævnes Kain syv gange,  
> skal Lemek hævnes syvoghalvfjerds gange.«

#### Set

**25** Adam lå igen med sin kone, og hun fødte en søn og gav ham navnet Set. »For Gud har givet mig en anden søn i stedet for Abel, for ham slog Kain ihjel,« sagde hun.

**26** Også Set fik en søn; ham kaldte han Enosh. Dengang begyndte man at påkalde Herrens navn.

### 1 Mos 5

#### Adams slægt

**1** Dette er Adams slægtsbog.

Dengang Gud skabte mennesket, skabte han det, så det lignede ham. **2** Som mand og kvinde skabte han dem, og han velsignede dem og kaldte dem menneske, da de blev skabt.

**3** Da Adam havde levet 130 år, fik han en søn, der lignede ham og var et billede af ham. Ham kaldte han Set. **4** Efter at Adam havde fået Set, levede han i 800 år og fik sønner og døtre. **5** Adam levede i alt 930 år, så døde han. **6** Da Set havde levet 105 år, fik han Enosh. **7** Efter at Set havde fået Enosh, levede han i 807 år og fik sønner og døtre. **8** Set levede i alt 912 år, så døde han. **9** Da Enosh havde levet 90 år, fik han Kenan. **10** Efter at Enosh havde fået Kenan, levede han i 815 år og fik sønner og døtre. **11** Enosh levede i alt 905 år, så døde han. **12** Da Kenan havde levet 70 år, fik han Mahalal’el. **13** Efter at Kenan havde fået Mahalal’el, levede han i 840 år og fik sønner og døtre. **14** Kenan levede i alt 910 år, så døde han. **15** Da Mahalal’el havde levet 65 år, fik han Jered. **16** Efter at Mahalal’el havde fået Jered, levede han i 830 år og fik sønner og døtre. **17** Mahalal’el levede i alt 895 år, så døde han. **18** Da Jered havde levet 162 år, fik han Enok. **19** Efter at Jered havde fået Enok, levede han i 800 år og fik sønner og døtre. **20** Jered levede i alt 962 år, så døde han. **21** Da Enok havde levet 65 år, fik han Metusalem. **22** Efter at Enok havde fået Metusalem, vandrede han i 300 år med Gud og fik sønner og døtre. **23** Enok levede i alt 365 år. **24** Han vandrede med Gud. Så var han der ikke mere, for Gud havde taget ham bort. **25** Da Metusalem havde levet 187 år, fik han Lemek. **26** Efter at Metusalem havde fået Lemek, levede han i 782 år og fik sønner og døtre. **27** Metusalem levede i alt 969 år, så døde han. **28** Da Lemek havde levet 182 år, fik han en søn; **29** ham gav han navnet Noa, for han sagde: »Han skal være vores trøst i vores arbejde og vore hænders møje med den jord, som Herren har forbandet.« **30** Efter at Lemek havde fået Noa, levede han i 595 år og fik sønner og døtre. **31** Lemek levede i alt 777 år, så døde han. **32** Da Noa var 500 år, fik han Sem, Kam og Jafet.

### 1 Mos 6

#### Den store vandflod

**1** Da menneskene begyndte at blive talrige på jorden og fik døtre, **2** så gudssønnerne, at menneskedøtrene var smukke. Blandt dem tog de sig alle de koner, de havde lyst til. **3** Da sagde Herren: »Min livsånde skal ikke forblive i mennesket for evigt. De er dødelige, deres levetid skal være 120 år.«

**4** Dengang gudssønnerne gik ind til menneskedøtrene og fik børn med dem – men også siden hen – var der kæmper på jorden. Det er heltene, navnkundige mænd fra ældgamle dage.

**5** Herren så, at menneskenes ondskab var stor på jorden, og at alt, hvad de ville og planlagde dagen lang, kun var ondt. **6** Da fortrød Herren, at han havde skabt menneskene på jorden. Han var bedrøvet **7** og sagde: »Menneskene, som jeg skabte, vil jeg udslette fra jordens overflade, både mennesker, kvæg, krybdyr og himlens fugle, for jeg fortryder, at jeg skabte dem.«

**8** Men Noa fandt nåde for Herrens øjne.

**9** Dette er Noas slægtshistorie. Noa var en retfærdig mand, udadlelig blandt sine samtidige, og han vandrede med Gud. **10** Noa fik tre sønner, Sem, Kam og Jafet.

**11** Jorden var fordærvet og fyldt med vold for øjnene af Gud. **12** Gud så, at jorden var fordærvet, fordi alle mennesker på jorden handlede fordærveligt. **13** Da sagde Gud til Noa: »Jeg har besluttet at gøre ende på alle mennesker, for de er skyld i, at jorden er fuld af vold. Nu vil jeg ødelægge dem sammen med jorden. **14** Lav en ark af gofer-træ; du skal indrette den med rum, og du skal tjære den indvendig og udvendig. **15** Således skal du bygge arken: Den skal være tre hundrede alen lang, halvtreds alen bred og tredive alen høj. **16** Du skal lægge et tag på arken, og tagrygningen skal du hæve en alen. Du skal sætte en dør i arkens side, og du skal indrette den med et nederste, et mellemste og et øverste dæk. **17** Jeg bringer nu vandfloden over jorden for at ødelægge alle under himlen, der har livsånde. Alle på jorden skal omkomme. **18** Men med dig vil jeg oprette min pagt. Du skal gå ind i arken sammen med dine sønner, din kone og dine svigerdøtre. **19** Af alle levende væsener skal du bringe ét par ind i arken, for at de kan overleve sammen med dig; de skal være han og hun. **20** Af alle slags fugle, al slags kvæg og af alle slags krybdyr på jorden skal ét par gå ind til dig for at overleve. **21** Du skal tage noget af alt, der kan spises, og samle det hos dig; det skal du og de have til føde.« **22** Noa gjorde, ganske som Gud havde befalet ham.

### 1 Mos 7

**1** Herren sagde til Noa: »Gå ind i arken med hele din familie, for dig har jeg fundet retfærdig i denne slægt. **2** Af alle de rene dyr skal du tage syv par, han og hun, og af dem, der ikke er rene, skal du tage ét par, han og hun. **3** Også af himlens fugle skal du tage syv par, han og hun, for at de kan have efterkommere på jorden. **4** Om syv dage lader jeg det regne på jorden i fyrre dage og fyrre nætter, og jeg udsletter alle levende væsener, som jeg har skabt, fra jordens overflade.« **5** Noa gjorde, ganske som Herren havde befalet ham. **6** Noa var 600 år, da vandfloden kom over jorden.

**7** Så gik Noa sammen med sine sønner, sin kone og sine svigerdøtre ind i arken for at undslippe vandfloden. **8** De rene dyr og de, der ikke var rene, og fuglene og alle krybdyr på jorden **9** kom par for par til Noa i arken, han og hun, sådan som Gud havde befalet Noa.

**10** Efter de syv dages forløb kom vandfloden over jorden. **11** I det år, Noa blev 600 år, på den syttende dag i den anden måned, netop på den dag brød kilderne fra det store urdyb igennem, og himlens vinduer blev åbnet, **12** og regnen faldt over jorden i fyrre dage og fyrre nætter. **13** Netop denne dag gik Noa og hans sønner Sem, Kam og Jafet, hans kone og hans tre svigerdøtre ind i arken, **14** både de og alle slags vilde dyr, al slags kvæg, alle slags krybdyr, der kryber på jorden, og alle slags fugle, alle vingede fugle. **15** Par for par kom de til Noa i arken, alle der havde livsånde. **16** Af alle levende væsener kom de, han og hun, sådan som Gud havde befalet ham, og Herren lukkede efter ham.

**17** I fyrre dage kom vandfloden over jorden. Vandet steg og løftede arken, så den hævede sig fra jorden. **18** Vandet steg så højt over jorden, at arken flød på vandet. **19** Højere og højere steg vandet over jorden, så alle de høje bjerge under himlen blev skjult. **20** Vandet steg femten alen over bjergene og skjulte dem.

**21** Alt levende, der rørte sig på jorden, omkom, fugle, kvæg, vilde dyr, alt hvad der vrimlede på jorden, og alle menneskene. **22** Alle på landjorden, der havde livsånde i næseborene, døde. **23** Alle levende væsener på jorden blev udslettet, både mennesker, kvæg, krybdyr og himlens fugle. De blev udslettet fra jorden, og kun Noa og de, der var med ham i arken, blev tilbage. **24** Vandet steg over jorden i hundrede og halvtreds dage.

### 1 Mos 8

**1** Men Gud glemte ikke Noa og alle de vilde dyr og alt kvæget, der var med ham i arken. Han lod en storm blæse hen over jorden, så vandet sank. **2** Urdybets kilder og himlens vinduer blev lukket, og regnen fra himlen holdt op. **3** Lidt efter lidt trak vandet sig tilbage fra jorden. Efter hundrede og halvtreds dage begyndte vandet at falde. **4** Den syttende dag i den syvende måned gik arken på grund på Ararats bjerge. **5** Vandet blev ved med at falde indtil den tiende måned; første dag i den tiende måned kom bjergtoppene til syne.

**6** Efter fyrre dages forløb åbnede Noa den luge, han havde lavet i arken, **7** og sendte en ravn ud. Den fløj frem og tilbage, indtil vandet var tørret bort fra jorden. **8** Så sendte han en due ud for at se, om vandet var forsvundet fra jordens overflade. **9** Men duen fandt ikke et sted, hvor den kunne sætte sig, så den vendte tilbage til ham i arken, fordi der var vand over hele jorden; Noa rakte hånden ud og tog den ind til sig i arken. **10** Han ventede syv dage til og sendte så duen ud af arken igen. **11** Ved aftenstid kom den tilbage til ham med et frisk olivenblad i næbbet, og så var Noa klar over, at vandet var forsvundet fra jorden. **12** Han ventede syv dage til og sendte så duen ud, og den vendte ikke tilbage til ham igen.

**13** I det år, Noa blev 601 år, på den første dag i den første måned, var vandet tørret bort fra jorden, og da han fjernede overdækningen på arken og kiggede ud, så han, at jorden var tør. **14** Den syvogtyvende dag i den anden måned var jorden tør. **15** Da sagde Gud til Noa: **16** »Gå ud af arken sammen med din kone, dine sønner og svigerdøtre. **17** Alle dyrene hos dig, alle levende væsener, fugle, kvæg og krybdyr, der kryber på jorden, skal du tage med dig ud, så de kan vrimle på jorden og blive frugtbare og talrige på jorden.« **18** Så gik Noa ud sammen med sine sønner, sin kone og sine svigerdøtre. **19** Også alle de vilde dyr, alt kvæget, alle fuglene og alle krybdyrene, der kryber på jorden, gik ud af arken, art for art.

**20** Derpå byggede Noa et alter for Herren, og af alle de rene dyr og af alle de rene fugle bragte han brændofre på alteret. **21** Da Herren indåndede den liflige duft, sagde han til sig selv: »Jeg vil aldrig mere forbande jorden på grund af menneskene, som kun vil det onde fra ungdommen af. Jeg vil aldrig mere udrydde alt levende, sådan som jeg nu har gjort.

>  **22** Så længe jorden står,  
> skal såtid og høsttid,  
> kulde og varme,  
> sommer og vinter,  
> dag og nat  
> ikke ophøre.«

### 1 Mos 9

**1** Gud velsignede Noa og hans sønner og sagde til dem: »Bliv frugtbare og talrige, og opfyld jorden. **2** Hos alle de vilde dyr, hos alle himlens fugle, hos alle krybdyr på jorden og hos alle havets fisk skal der være frygt og rædsel for jer; de er givet i jeres magt. **3** Alt, hvad der rører sig og lever, skal I have til føde. Jeg giver jer det alt sammen, ligesom jeg gav jer de grønne planter. **4** Men kød med liv i, med blod i, må I ikke spise. **5** Og jeres eget blod vil jeg kræve hævn for; af ethvert dyr vil jeg kræve hævn for det, og af ethvert menneske vil jeg kræve hævn for et menneskes liv.

>  **6** Den, der udgyder menneskets blod,  
> skal få sit blod udgydt af mennesker.  
> For i sit billede  
> skabte Gud mennesket.  
>  **7** Men I skal blive frugtbare og talrige,  
> I skal vrimle på jorden og blive talrige på den.«

**8** Gud sagde til Noa og hans sønner: **9** »Nu opretter jeg min pagt med jer og med jeres efterkommere, **10** med hvert levende væsen hos jer, fuglene, kvæget og alle de vilde dyr hos jer, alle der gik ud af arken, alle jordens dyr. **11** Jeg opretter min pagt med jer: Aldrig mere skal alt levende udryddes af vandfloden. En vandflod skal aldrig mere ødelægge jorden.«

**12** Gud sagde: »Dette er tegnet på den evige pagt, som jeg vil stifte mellem mig og jer og alle levende væsener hos jer. **13** Jeg sætter min bue i skyerne; den skal være tegn på pagten mellem mig og jorden. **14** Når jeg samler skyer over jorden og buen kommer til syne i skyerne, **15** da husker jeg på min pagt med jer og alle levende væsener, alt levende; vandet skal aldrig mere blive til en vandflod, der ødelægger alt levende. **16** Når buen viser sig i skyerne, vil jeg se den og huske på den evige pagt, som er mellem Gud og alle levende væsener, alt levende på jorden.« **17** Gud sagde til Noa: »Det er tegnet på den pagt, som jeg har oprettet mellem mig og alt levende på jorden.«

#### Noa som vindyrker

**18** Noas sønner, der gik ud af arken, var Sem, Kam og Jafet; Kam blev far til Kana’an. **19** De tre var Noas sønner, og fra dem nedstammer hele jordens befolkning. **20** Agerdyrkeren Noa var den første, der plantede en vingård. **21** Da han drak af vinen, blev han beruset og blottede sig inde i sit telt. **22** Kana’ans far Kam så sin far nøgen og fortalte det til sine to brødre udenfor. **23** Sem og Jafet tog så en kappe over deres skuldre, gik baglæns ind og tildækkede deres nøgne far. De vendte ansigtet bort og så ikke deres far nøgen. **24** Da Noa vågnede af sin rus og blev klar over, hvad hans yngste søn havde gjort mod ham, **25** sagde han:

> »Forbandet være Kana’an!  
> Den usleste træl  
> skal han være for sine brødre.«

**26** Og han sagde:

> »Lovet være Herren,  
> Sems Gud!  
> Kana’an skal være deres træl.  
>  **27** Måtte Gud skaffe Jafet plads,  
> så han kan bo i Sems telte.  
> Kana’an skal være deres træl.«

**28** Efter vandfloden levede Noa i 350 år. **29** Noa levede i alt 950 år, så døde han.

### 1 Mos 10

#### Folkeslagene på jorden

**1** Dette er Noas sønner Sem, Kam og Jafets slægter; efter vandfloden fik de sønner.

**2** Jafets sønner var: Gomer, Magog, Madaj, Javan, Tubal, Meshek og Tiras. **3** Gomers sønner var: Ashkenaz, Rifat og Togarma. **4** Javans sønner var: Elisa, Tarshish, Kittim og Rodanim. **5** Fra disse udgik folkene på de fjerne øer. Det var Jafets sønner, land for land, hver med sit sprog, slægt for slægt og folkeslag for folkeslag.

**6** Kams sønner var: Kush, Misrajim, Put og Kana’an. **7** Kushs sønner var: Seba, Havila, Sabta, Rama og Sabteka. Ramas sønner var: Saba og Dedan. **8** Kush fik sønnen Nimrod. Han var den første, der blev hersker på jorden, **9** og han var en vældig jæger for Herren; derfor hedder det: Så vældig en jæger for Herren som Nimrod. **10** Udgangspunkt for hans kongedømme var Babylon, Erek, Akkad og Kalne i landet Sinear. **11** Fra dette land drog han til Assur og byggede Nineve, Rehobot-Ir, Kala **12** og Resen mellem Nineve og Kala, det er den store by. **13** Misrajim fik Ludim, Anamim, Lehabim, Naftuhim, **14** Patrusim, Kasluhim og Kaftorim, hvorfra filistrene stammer. **15** Kana’an fik Sidon, sin førstefødte, og Het; **16** desuden jebusitterne, amoritterne, girgashitterne, **17** hivvitterne, arkitterne, sinitterne, **18** arvaditterne, semaritterne og hamatitterne. Senere spredtes kana’anæernes slægter, **19** så kana’anæernes område strakte sig fra Sidon til Gerar og helt til Gaza, og derfra til Sodoma og Gomorra, Adma og Sebojim og helt til Lasha. **20** Det var Kams sønner, slægt for slægt, sprog for sprog, land for land og folkeslag for folkeslag.

**21** Også Sem fik sønner. Han var far til alle Eber-sønnerne og var Jafets ældre bror. **22** Sems sønner var: Elam, Assur, Arpakshad, Lud og Aram. **23** Arams sønner var: Us, Hul, Geter og Mash. **24** Arpakshad fik Shela, og Shela fik Eber. **25** Eber fik to sønner: Den ene hed Peleg, for på hans tid spredtes jordens folk, hans bror hed Joktan. **26** Joktan fik Almodad, Shelef, Hasarmavet, Jera, **27** Hadoram, Uzal, Dikla, **28** Obal, Abimael, Saba, **29** Ofir, Havila og Jobab. Alle disse var Joktans sønner. **30** De boede i området fra Mesha til Sefar, Østens bjerge. **31** Det var Sems sønner, slægt for slægt, sprog for sprog, land for land og folkeslag for folkeslag.

**32** Det var Noas sønners slægter i deres slægtshistorie, folkeslag for folkeslag. Fra dem udgik folkeslagene på jorden efter vandfloden.

### 1 Mos 11

#### Babelstårnet

**1** Hele jorden havde samme sprog og samme tungemål. **2** Da de brød op mod øst, stødte de på en dal i landet Sinear, hvor de slog sig ned. **3** De sagde til hinanden: »Kom, lad os stryge teglsten og brænde dem hårde!« De brugte tegl som sten og asfalt som mørtel. **4** Så sagde de: »Lad os bygge en by med et tårn, som når op til himlen, og skabe os et navn, for at vi ikke skal blive spredt ud over hele jorden.« **5** Herren steg ned for at se byen og tårnet, som menneskene byggede. **6** Så sagde Herren: »Se, de er ét folk med samme sprog. Når de begynder at handle sådan, vil intet af det, de planlægger, være umuligt for dem. **7** Lad os stige derned og forvirre deres sprog, så de ikke forstår hinanden.« **8** Så spredte Herren dem derfra ud over hele jorden, så de måtte holde op med at bygge byen. **9** Derfor hedder den Babel, for dér forvirrede Herren sproget på hele jorden, og derfra spredte Herren menneskene ud over hele jorden.

#### Sems slægt

**10** Dette er Sems slægt. Sem var 100 år, da han fik Arpakshad to år efter vandfloden. **11** Efter at Sem havde fået Arpakshad, levede han i 500 år og fik sønner og døtre. **12** Da Arpakshad havde levet 35 år, fik han Shela. **13** Efter at Arpakshad havde fået Shela, levede han i 403 år og fik sønner og døtre. **14** Da Shela havde levet 30 år, fik han Eber. **15** Efter at Shela havde fået Eber, levede han i 403 år og fik sønner og døtre. **16** Da Eber havde levet 34 år, fik han Peleg. **17** Efter at Eber havde fået Peleg, levede han i 430 år og fik sønner og døtre. **18** Da Peleg havde levet 30 år, fik han Re’u. **19** Efter at Peleg havde fået Re’u, levede han i 209 år og fik sønner og døtre. **20** Da Re’u havde levet 32 år, fik han Serug. **21** Efter at Re’u havde fået Serug, levede han i 207 år og fik sønner og døtre. **22** Da Serug havde levet 30 år, fik han Nakor. **23** Efter at Serug havde fået Nakor, levede han i 200 år og fik sønner og døtre. **24** Da Nakor havde levet 29 år, fik han Tera. **25** Efter at Nakor havde fået Tera, levede han i 119 år og fik sønner og døtre. **26** Da Tera havde levet 70 år, fik han Abram, Nakor og Haran.

#### Teras slægt

**27** Dette er Teras slægt. Tera fik Abram, Nakor og Haran. Haran fik Lot. **28** Haran døde før sin far Tera i sit fædreland, i Ur i Kaldæa. **29** Abram og Nakor giftede sig. Abrams kone hed Saraj, Nakors kone hed Milka og var datter af Haran, Milkas og Jiskas far. **30** Saraj var ufrugtbar og fik ingen børn. **31** Så tog Tera sin søn Abram, sin sønnesøn Lot, der var søn af Haran, og sin svigerdatter Saraj, sin søn Abrams kone, og sammen forlod de Ur i Kaldæa for at drage til Kana’ans land. De kom til Karan, hvor de slog sig ned. **32** Tera levede 205 år. Så døde Tera i Karan.

### 1 Mos 12

#### Abrams udvandring til Kana’an

**1** Herren sagde til Abram: »Forlad dit land og din slægt og din fars hus, og drag til det land, jeg vil vise dig. **2** Jeg vil gøre dig til et stort folk og velsigne dig. Jeg vil gøre dit navn stort, og du skal være en velsignelse.

>  **3** Jeg vil velsigne dem, der velsigner dig,  
> og den, der forbander dig, vil jeg forbande.  
> I dig skal alle jordens slægter velsignes.«

**4** Så drog Abram af sted, sådan som Herren havde befalet ham, og Lot drog med ham. Abram var femoghalvfjerds år, da han forlod Karan. **5** Abram tog sin kone Saraj og sin brorsøn Lot og al den rigdom, de havde samlet, og alle de folk, de havde skaffet sig i Karan, og begav sig på vej mod Kana’an, og de kom til Kana’an. **6** Abram drog gennem landet og kom til Sikems helligsted, til Orakel-egen. Dengang boede kana’anæerne i landet. **7** Herren viste sig for Abram og sagde: »Jeg vil give dine efterkommere dette land.« Dér byggede Abram et alter for Herren, som havde vist sig for ham. **8** Derfra drog han videre mod bjerglandet øst for Betel, og han slog sit telt op mellem Betel i vest og Aj i øst. Dér byggede han et alter for Herren og påkaldte Herrens navn. **9** Derpå brød han op og drog fra sted til sted, til han kom til Sydlandet.

#### Abram og Saraj i Egypten

**10** Der blev hungersnød i landet, og fordi hungersnøden knugede landet, drog Abram ned til Egypten for at bo dér som fremmed. **11** Da han nærmede sig Egypten, sagde han til sin kone Saraj: »Jeg ved, du er en smuk kvinde. **12** Når egypterne ser dig, tænker de: Det er hans kone. Så slår de mig ihjel og lader dig leve. **13** Sig, at du er min søster, så jeg kan blive godt behandlet for din skyld og beholde livet takket være dig.« **14** Da Abram var kommet til Egypten, så egypterne, at hun var en meget smuk kvinde, **15** og da Faraos stormænd så hende, berømmede de hende over for Farao, og så blev kvinden hentet til Faraos palads. **16** For hendes skyld behandlede Farao Abram godt; han fik får, køer og æsler, trælle og trælkvinder, æselhopper og kameler. **17** Men Herren ramte Farao og hans hus med svære plager på grund af Abrams kone Saraj. **18** Da lod Farao Abram kalde og sagde: »Hvad er det, du har gjort mod mig? Hvorfor fortalte du mig ikke, at hun var din hustru? **19** Hvorfor sagde du, at hun var din søster, så jeg tog hende til min hustru? Her har du din hustru, tag hende og gå!« **20** Farao gav nogle mænd befaling til at få Abram og hans kone og alt, hvad han ejede, sendt bort.

### 1 Mos 13

#### Abram og Lot

**1** Abram drog op fra Egypten til Sydlandet med sin kone og alt, hvad han ejede; Lot var sammen med ham. **2** Abram var meget rig på kvæg, på sølv og guld. **3** Han drog videre fra sted til sted fra Sydlandet til Betel og nåede til det sted mellem Betel og Aj, hvor han tidligere havde haft sit telt, **4** stedet med det alter, som han havde bygget første gang. Dér påkaldte han Herrens navn. **5** Også Lot, der fulgtes med Abram, havde får og køer og telte. **6** Landet kunne ikke brødføde dem begge, så de kunne bo der sammen, for de ejede så meget, at de ikke kunne bo der sammen. **7** Det førte til strid mellem Abrams og Lots hyrder. Dengang boede kana’anæerne og perizzitterne i landet. **8** Da sagde Abram til Lot: »Der må ikke være splid mellem dig og mig, mellem dine og mine hyrder, for vi er jo i slægt med hinanden. **9** Se, hele landet ligger åbent foran dig! Lad os gå hver til sit; vil du til venstre, går jeg til højre, og vil du til højre, går jeg til venstre.« **10** Lot så ud over landet og lagde mærke til, at hele Jordandalen lige til Soar var så vandrig som Herrens have, som Egyptens land. Det var, før Herren ødelagde Sodoma og Gomorra. **11** Så valgte Lot hele Jordandalen og brød op og drog mod øst. Sådan gik de hver til sit. **12** Abram slog sig ned i Kana’an; Lot slog sig ned i Jordandalens byer og teltede, indtil han nåede Sodoma. **13** Mændene i Sodoma var meget onde og syndede mod Herren.

**14** Efter at Lot og Abram var gået hver til sit, sagde Herren til Abram: »Se ud over landet, derfra hvor du står, mod nord og syd, mod øst og vest. **15** Hele det land, du ser, vil jeg give dig og dine efterkommere for evigt. **16** Jeg vil lade dine efterkommere blive som jordens støv; hvis nogen kan tælle jordens støv, kan også dine efterkommere tælles. **17** Drag nu omkring i landet, så langt og bredt det er, for jeg giver det til dig.« **18** Så teltede Abram og kom til Mamres Ege ved Hebron. Dér slog han sig ned og byggede et alter for Herren.

### 1 Mos 14

#### Abrams sejr over fire konger

**1** Dengang Amrafel var konge over Sinear, Arjok over Ellasar, Kedorlaomer over Elam og Tid’al over Gojim, **2** gik de i krig mod kong Bera i Sodoma, kong Birsha i Gomorra, kong Shin’ab i Adma, kong Shem’eber i Sebojim og kongen i Bela, det samme som Soar. **3** Disse slog sig sammen i Siddim-dalen, det samme som Salthavet. **4** Tolv år havde de været underkastet Kedorlaomer, men i det trettende år gjorde de oprør, **5** og i det fjortende år kom Kedorlaomer og de konger, der var med ham, og slog refaitterne i Ashterot-Karnajim, zuzitterne i Ham, emitterne på Kirjatajim-sletten **6** og horitterne i Se’irs bjerge indtil El-Paran, som ligger på randen af ørkenen. **7** Så vendte de om og kom til En-Mishpat, det samme som Kadesh, hvor de slog amalekitterne i hele deres område og også de amoritter, der boede i Haseson-Tamar. **8** Kongen i Sodoma, kongen i Gomorra, kongen i Adma, kongen i Sebojim og kongen i Bela, det samme som Soar, rykkede nu ud og stillede op til kamp i Siddim-dalen **9** mod kong Kedorlaomer af Elam, kong Tid’al af Gojim, kong Amrafel af Sinear og kong Arjok af Ellasar, fire konger mod de fem. **10** Siddim-dalen var fuld af asfaltgruber, og da Sodomas og Gomorras konger flygtede, faldt de ned i dem, mens de øvrige flygtede op i bjergene. **11** De fire konger tog alle ejendele og alt spiseligt fra Sodoma og Gomorra og drog bort. **12** De tog også Abrams brorsøn Lot og hans ejendele og drog bort. Han boede i Sodoma.

**13** Der kom en flygtning og fortalte det til hebræeren Abram, som boede ved amoritten Mamres Ege. Mamre var bror til Eshkol og Aner; de var Abrams pagtsfæller. **14** Da Abram hørte, at hans slægtning var taget til fange, mønstrede han sine våbenføre mænd, der var født som hans trælle, 318 mand, og forfulgte dem helt til Dan. **15** Om natten delte han og hans folk sig, slog dem og forfulgte dem til Hoba, som ligger nord for Damaskus. **16** Han bragte alle ejendelene tilbage. Også sin slægtning Lot og hans ejendele og kvinderne og folkene bragte han tilbage.

#### Melkisedek velsigner Abram

**17** Da han vendte tilbage efter sejren over Kedorlaomer og de konger, der var med ham, gik Sodomas konge ham i møde i Shave-dalen, det samme som Kongedalen.

**18** Melkisedek, Salems konge, kom med brød og vin. Han var præst for Gud den Højeste. **19** Han velsignede Abram og sagde:

> »Velsignet være Abram af Gud den Højeste,  
> skaberen af himmel og jord.  
>  **20** Velsignet være Gud den Højeste,  
> som gav dine fjender i din magt.«

Og Abram gav ham tiende af det alt sammen.

**21** Sodomas konge sagde til Abram: »Giv mig menneskene, og behold selv ejendelene.« **22** Men Abram svarede Sodomas konge: »Jeg løfter min hånd til Herren, Gud den Højeste, skaberen af himmel og jord: **23** Jeg vil ikke have noget af dit, ikke så meget som en tråd eller en sandalrem! Du skal ikke kunne sige: Jeg har gjort Abram rig! **24** Selv vil jeg intet have. Men de unge mænd skal have deres fortæring. Og de mænd, der fulgte mig, Aner, Eshkol og Mamre, de skal have deres andel.«

### 1 Mos 15

#### Herrens pagt med Abram

**1** Senere kom Herrens ord til Abram i et syn: »Frygt ikke, Abram, jeg er dit skjold! Din løn skal blive meget stor.« **2** Abram svarede: »Gud Herre, hvad kan du give mig, når jeg må gå barnløs bort, og Eliezer skal være min arving.« **3** Abram sagde: »Du har ikke givet mig afkom, så min hustræl skal arve mig.« **4** Da lød Herrens ord til ham: »Nej, han skal ikke arve dig, dit eget kød og blod skal arve dig.« **5** Så tog han ham udenfor og sagde: »Se på himlen, og tæl stjernerne, hvis du kan.« Og han sagde: »Så mange skal dine efterkommere blive.« **6** Abram troede Herren, og han regnede ham det til retfærdighed.

**7** Han sagde til ham: »Jeg er Herren, som førte dig ud fra Ur i Kaldæa for at give dig dette land i eje.« **8** Men han sagde: »Gud Herre, hvordan kan jeg vide, at jeg skal få det i eje?« **9** Herren svarede: »Hent en treårig kvie, en treårig ged og en treårig vædder samt en turteldue og en dueunge.« **10** Han hentede dem, og så skar han dem midt igennem og lagde halvdelene over for hinanden. Fuglene skar han dog ikke over. **11** Der kom rovfugle og slog ned på de døde dyr, men Abram jog dem væk. **12** Da solen var ved at gå ned, faldt Abram i en tung søvn, og et stort, rædselsfyldt mørke sænkede sig over ham. **13** Da sagde Herren til Abram: »Du skal vide, at dine efterkommere skal bo som fremmede i et land, der ikke er deres. Dér skal de være trælle og plages i fire hundrede år. **14** Men så vil jeg dømme det folk, de er trælle for, og derefter skal de drage ud med store rigdomme. **15** Selv skal du gå til dine fædre i fred; i en høj alder skal du gå i graven. **16** Først i det fjerde slægtled skal de vende tilbage hertil, for målet for amoritternes synd er endnu ikke fuldt.«

**17** Da solen var gået ned, og det var blevet bælgmørkt, kom en rygende ovn og en flammende fakkel til syne og bevægede sig frem mellem de overskårne dyr. **18** Den dag sluttede Herren pagt med Abram. Han sagde: »Jeg giver dine efterkommere dette land fra Egyptens flod til den store flod, Eufratfloden: **19** kenitterne, kenizzitterne, kadmonitterne, **20** hittitterne, perizzitterne, refaitterne, **21** amoritterne, kana’anæerne, girgashitterne og jebusitterne.«

### 1 Mos 16

#### Hagar og Ismael

**1** Abrams kone Saraj fødte ham ingen børn. Men hun havde en egyptisk trælkvinde, der hed Hagar. **2** Og Saraj sagde til Abram: »Herren har hindret mig i at få børn. Gå nu ind til min trælkvinde; måske kan jeg få en søn ved hende.« Og Abram gjorde, som Saraj sagde. **3** Abrams kone Saraj tog så sin trælkvinde, Hagar fra Egypten, og gav hende som kone til sin mand Abram. Abram havde da boet ti år i Kana’an. **4** Han gik ind til Hagar, og hun blev gravid. Da hun blev klar over, at hun var gravid, begyndte hun at se ned på sin frue. **5** Da sagde Saraj til Abram: »Du har ansvaret for den uret, der overgår mig! Jeg har selv lagt min trælkvinde i din favn, men nu, da hun har opdaget, at hun er gravid, er hun begyndt at se ned på mig. Herren skal dømme dig og mig imellem!« **6** Abram svarede Saraj: »Her har du din trælkvinde! Gør med hende, som du synes!« Så behandlede Saraj hende så hårdt, at hun flygtede væk fra hende.

**7** Herrens engel traf hende ved en kilde i ørkenen, kilden ved vejen til Shur. **8** Han sagde: »Hagar, Sarajs trælkvinde, hvor kommer du fra, og hvor skal du hen?« Hun svarede: »Jeg er på flugt fra min frue Saraj.« **9** Men Herrens engel sagde til hende: »Vend tilbage til din frue, og find dig i hendes behandling.« **10** Og Herrens engel sagde til hende: »Jeg vil gøre dine efterkommere så talrige, at de ikke kan tælles.« **11** Og Herrens engel sagde til hende:

> »Se, du er med barn;  
> du skal føde en søn  
> og give ham navnet Ismael,  
> for Herren har hørt din lidelse.  
>  **12** Han skal blive  
> et vildæsel af et menneske;  
> hans hånd skal være vendt mod alle  
> og alles hånd mod ham,  
> han skal leve på tværs af alle sine brødre.«

**13** Hagar kaldte Herren, som havde talt til hende, »Du er Gud, der ser«. For hun tænkte: »Har jeg virkelig på dette sted set ham, der ser mig?« **14** Derfor kalder man brønden Be’er-Lahaj-Ro’i. Den ligger mellem Kadesh og Bered.

**15** Hagar fødte Abram en søn, og Abram gav sin søn, som Hagar fødte, navnet Ismael. **16** Abram var seksogfirs år, da Hagar fødte Ismael.

### 1 Mos 17

#### Omskærelsen

**1** Da Abram var nioghalvfems år, viste Herren sig for ham og sagde til ham: »Jeg er Gud den Almægtige! Du skal vandre for mit ansigt og være udadlelig. **2** Jeg vil stifte en pagt mellem dig og mig, og jeg vil gøre dig uhyre talrig.« **3** Abram kastede sig ned, og Gud talte til ham: **4** »Jeg indgår en pagt med dig, og du skal blive fader til en mængde folkeslag. **5** Du skal ikke længere hedde Abram. Dit navn skal være Abraham, for jeg gør dig til fader til en mængde folkeslag. **6** Jeg gør dig uhyre frugtbar; jeg gør dig til folkeslag, og konger skal nedstamme fra dig. **7** Jeg opretter min pagt med dig og dine efterkommere i slægt efter slægt, en evig pagt: Jeg vil være din og dine efterkommeres Gud. **8** Det land, hvor du nu bor som fremmed, hele Kana’an, vil jeg give dig og dine efterkommere til evig ejendom, og jeg vil være deres Gud.« **9** Og Gud sagde til Abraham: »Du og dine efterkommere skal holde pagten i slægt efter slægt. **10** Dette er min pagt med dig og dine efterkommere, som I skal holde: Alle af mandkøn hos jer skal omskæres. **11** I skal lade jeres forhud omskære, og det skal være tegn på pagten mellem mig og jer. **12** Otte dage gammel skal hver dreng hos jer omskæres, slægt efter slægt. Det gælder såvel den træl, der er født i dit hus, som enhver fremmed, du har købt, og som ikke hører til din slægt. **13** Både den, der er født i dit hus, og den, du har købt, skal omskæres. Sådan skal I bære min pagt på kroppen som en evig pagt. **14** Men en uomskåret mand, en hvis forhud ikke er omskåret, skal udryddes fra sit folk. Han har brudt min pagt.«

**15** Gud sagde til Abraham: »Din kone Saraj skal ikke længere hedde Saraj. Hendes navn skal være Sara. **16** Jeg vil velsigne hende, og jeg vil give dig en søn med hende. Jeg vil velsigne hende, og hun skal blive til folkeslag, ja, folkekonger skal nedstamme fra hende.« **17** Da kastede Abraham sig ned og lo, mens han tænkte: »Mon en hundredårig kan blive far? Og mon Sara, som er halvfems år, kan få børn?« **18** Og Abraham sagde til Gud: »Måtte Ismael leve for dit ansigt!« **19** Men Gud sagde: »Nej, din kone Sara skal føde dig en søn, og du skal give ham navnet Isak. Med ham vil jeg oprette min pagt som en evig pagt for hans efterkommere. **20** Men med hensyn til Ismael bønhører jeg dig. Jeg vil velsigne ham og gøre ham uhyre frugtbar og talrig. Tolv høvdinge skal han blive far til, og jeg vil gøre ham til et stort folk. **21** Men min pagt opretter jeg med Isak, som Sara skal føde dig næste år ved denne tid.« **22** Da Gud var færdig med at tale med Abraham, steg han op fra ham.

**23** Netop den dag tog Abraham sin søn Ismael og alle dem, der var født i hans hus, og alle dem, han havde købt, alle af mandkøn i Abrahams hus, og omskar deres forhud, sådan som Gud havde sagt til ham. **24** Abraham var nioghalvfems år, da hans forhud blev omskåret, **25** og hans søn Ismael var tretten år, da hans forhud blev omskåret. **26** Netop den dag blev Abraham og hans søn Ismael omskåret. **27** Og alle mændene i hans hus, såvel de, der var født i huset, som de fremmede, han havde købt, blev omskåret sammen med ham.

### 1 Mos 18

#### Herrens besøg hos Abraham i Mamre

**1** Engang viste Herren sig ved Mamres Ege for Abraham, mens han sad i teltåbningen på den varmeste tid af dagen. **2** Han så op og fik øje på tre mænd, som stod der, og da han så dem, løb han dem i møde fra teltåbningen og kastede sig til jorden for dem. **3** Han sagde: »Herre, hvis jeg har fundet nåde for dine øjne, så gå ikke din tjener forbi. **4** Lad mig hente lidt vand, så I kan få vasket støvet af jeres fødder og hvile ud under træet. **5** Så kommer jeg med lidt mad, så I kan styrke jer, nu da jeres vej falder forbi mig, jeres tjener. Bagefter kan I drage videre.« De svarede: »Gør blot, som du siger.«

**6** Abraham skyndte sig ind i teltet til Sara og sagde: »Tag hurtigt tre sea fint mel, ælt det, og bag brød.« **7** Selv løb Abraham ud til kvæget og tog en god og fin kalv; den gav han til karlen, som skyndte sig at tilberede den. **8** Derpå tog han tykmælk og mælk og den kalv, som var blevet tilberedt, og satte det for dem. Selv stod han hos dem, mens de sad og spiste under træet. **9** Så spurgte de ham: »Hvor er Sara, din kone?« Abraham svarede: »Hun er inde i teltet.« **10** Da sagde han: »Næste år ved denne tid kommer jeg tilbage til dig, og så har din kone Sara en søn!«

Sara stod og lyttede i teltåbningen bag ham. **11** Nu var Abraham og Sara gamle, højt oppe i årene, og Sara havde det ikke længere på kvinders vis. **12** Sara lo ved sig selv og tænkte: »Skulle jeg virkelig føle begær, efter at jeg er blevet affældig, og min herre er blevet gammel?« **13** Men Herren sagde til Abraham: »Hvorfor ler Sara og tænker: Skulle jeg virkelig få børn nu, da jeg er blevet gammel? **14** Intet er umuligt for Herren! Næste år ved denne tid kommer jeg tilbage til dig, og så har Sara en søn.« **15** Men Sara løj: »Jeg lo ikke,« sagde hun, for hun var bange. Men han svarede: »Jo! Du lo!«

#### Ødelæggelsen af Sodoma og Gomorra

**16** Derpå brød mændene op og rettede blikket mod Sodoma, og Abraham fulgte dem på vej. **17** Herren tænkte: »Skulle jeg skjule for Abraham, hvad jeg har i sinde at gøre? **18** Abraham skal jo blive til et stort og mægtigt folk, og alle jordens folk skal velsignes i ham. **19** Jeg har jo udvalgt ham til at pålægge sine sønner og sin slægt at følge Herrens vej og øve ret og retfærdighed, så Herren kan lade det ske, som han har lovet Abraham.« **20** Og Herren sagde: »Der lyder et højt skrig fra Sodoma og Gomorra; deres synd er meget stor. **21** Nu vil jeg gå ned og se, om deres handlinger virkelig svarer til det skrig, som har nået mig, eller om de ikke gør; det vil jeg vide.«

**22** Mændene drejede af derfra og gik mod Sodoma, men Abraham blev stående foran Herren. **23** Abraham trådte nærmere og sagde: »Vil du virkelig udrydde retfærdige sammen med uretfærdige? **24** Måske er der halvtreds retfærdige i byen. Vil du så virkelig udrydde dem og ikke tilgive stedet på grund af de halvtreds retfærdige, som er i den? **25** Du kan umuligt handle sådan og slå retfærdige ihjel sammen med uretfærdige, så retfærdige og uretfærdige får samme skæbne. Det kan du umuligt! Skulle han, der dømmer hele jorden, ikke øve ret?« **26** Herren svarede: »Hvis jeg i Sodoma finder halvtreds retfærdige i byen, vil jeg tilgive hele stedet for deres skyld.« **27** Abraham svarede: »Nu vover jeg igen at tale til dig, Herre, skønt jeg kun er støv og aske! **28** Måske mangler der fem i de halvtreds retfærdige; vil du så ødelægge hele byen på grund af de fem?« Han svarede: »Jeg vil ikke ødelægge den, hvis jeg finder femogfyrre.« **29** Men Abraham blev ved med at tale til ham: »Måske findes der fyrre,« og han svarede: »For de fyrres skyld vil jeg lade være at gøre det.« **30** Så sagde han: »Nu må du ikke blive vred, Herre, når jeg taler. Måske findes der tredive,« og han svarede: »Jeg vil ikke gøre det, hvis jeg finder tredive.« **31** Men han sagde: »Jeg vover igen at tale til dig, Herre! Måske findes der tyve,« og han svarede: »For de tyves skyld vil jeg lade være at ødelægge den.« **32** Så sagde han: »Du må ikke blive vred, Herre, når jeg taler denne ene gang endnu. Måske findes der ti,« og han svarede: »For de tis skyld vil jeg lade være at ødelægge den.« **33** Så gik Herren, da han var færdig med at tale med Abraham, og Abraham vendte hjem.

### 1 Mos 19

**1** De to engle kom til Sodoma ved aftenstid. Lot sad i Sodomas byport, og da han så dem, rejste han sig og gik dem i møde, kastede sig til jorden for dem **2** og sagde: »Kom med hjem, og overnat hos jeres tjener, og få vasket støvet af jeres fødder. Så kan I gå videre i morgen tidlig.« De svarede: »Nej, vi overnatter på torvet.« **3** Men han blev ved med at nøde dem, indtil de tog hjem til ham. Han tilberedte et måltid for dem og bagte usyrede brød, og de spiste.

**4** Næppe var de gået til ro, før huset blev omringet af mændene i byen, alle Sodomas mænd fra den yngste til den ældste, hver eneste én. **5** De råbte til Lot: »Hvor er de mænd, der er kommet til dig i nat? Kom ud med dem til os! Vi vil ligge med dem!« **6** Men Lot gik ud i døråbningen til dem, og da han havde lukket døren bag sig, **7** sagde han: »Nej, brødre, I må ikke handle ondt! **8** Jeg har to døtre, som ikke har ligget med nogen mand. Dem vil jeg føre ud til jer, så I kan gøre med dem, hvad I har lyst til. Men disse to mænd må I ikke gøre noget; de er gæster under mit tag.« **9** »Flyt dig!« sagde de og føjede til: »Her kommer han som fremmed og vil bestemme! Nu skal vi gøre noget ved dig, som er værre end det, vi vil gøre ved dem!« De trængte ind på manden Lot og var ved at sprænge døren. **10** Da rakte de to mænd hænderne ud, trak Lot ind i huset til sig og lukkede døren. **11** Og de slog mændene uden for døren med blindhed fra den mindste til den største, så de var ude af stand til at finde døren.

**12** Så sagde de to mænd til Lot: »Hvis der er andre her, som hører dig til, svigersønner, sønner eller døtre, ja, enhver der hører dig til i byen, så før dem bort herfra, **13** for vi skal ødelægge dette sted. Herren har hørt deres høje skrig, og nu har han sendt os for at ødelægge byen.« **14** Lot gik hen til sine svigersønner, som skulle giftes med hans døtre, og sagde: »Skynd jer væk herfra, for Herren vil til at ødelægge byen.« Men hans svigersønner troede, han holdt dem for nar. **15** Da det blev lyst, skyndede englene på Lot og sagde: »Tag nu din kone og dine to døtre, som du har her, for at du ikke skal miste livet på grund af byens synd.« **16** Da han tøvede, tog mændene ham og hans kone og hans to døtre ved hånden og førte dem uden for byen og satte dem dér, fordi Herren ville skåne dem. **17** Da de havde ført dem ud, sagde de: »Flygt for livet! Se dig ikke tilbage, og gør ikke holdt noget sted i Jordandalen. Bring dig i sikkerhed i bjergene, hvis du ikke vil miste livet!« **18** Men Lot sagde til dem: »Herre, **19** jeg har fundet nåde for dine øjne; du har vist stor godhed mod din tjener og ladet mig beholde livet. Men jeg kan ikke bringe mig i sikkerhed i bjergene, for ulykken kunne indhente mig, så jeg døde. **20** Se, den by dér ligger så nær, at jeg kan nå derhen, og den er jo lille. Lad mig bringe mig i sikkerhed der; den er jo så lille! Så kan jeg beholde livet.« **21** Han svarede ham: »Også den bøn opfylder jeg; den by, du omtalte, vil jeg lade være at ødelægge. **22** Skynd dig nu at bringe dig i sikkerhed dér, for jeg kan intet foretage mig, før du er nået derhen.« Derfor kalder man byen Soar.

**23** Da solen stod op over landet, og Lot var kommet til Soar, **24** lod Herren svovl og ild regne ned over Sodoma og Gomorra fra Herren i himlen. **25** Han ødelagde disse byer, ja, hele Jordandalen, alle, der boede i byerne, og alt, der voksede på markerne.

**26** Men Lots kone så sig tilbage, og hun blev til en saltstøtte.

**27** Næste morgen kom Abraham tilbage til det sted, hvor han havde stået foran Herren, **28** og da han så ned over Sodoma og Gomorra og ned over hele Jordandalen, så han, at der steg røg op fra jorden som røgen fra en smelteovn.

#### Lot og hans døtre

**29** Dengang Gud tilintetgjorde Jordandalens byer, huskede han Abraham og sendte Lot væk fra den ødelæggelse, han bragte over de byer, hvor Lot havde boet. **30** Fra Soar drog Lot op i bjerglandet og slog sig ned der sammen med sine to døtre, for han var bange for at blive boende i Soar. Han tog ophold i en hule sammen med sine to døtre. **31** Den ældste sagde til den yngste: »Far er gammel, og der er ingen mænd i landet, som vi kan få børn med på samme måde som alle andre. **32** Kom, lad os give far vin at drikke og så ligge hos ham, så vi kan føre slægten videre ved vores far.« **33** Den nat gav de deres far vin at drikke, og den ældste gik ind og lagde sig hos ham. Han sansede hverken, at hun lagde sig, eller at hun stod op igen. **34** Dagen efter sagde den ældste til den yngste: »Jeg lå hos far i nat. Lad os give ham vin at drikke igen i nat. Så skal du gå ind og ligge hos ham, så vi kan føre slægten videre ved vores far.« **35** Også den nat gav de deres far vin at drikke, og den yngste gik ind og lagde sig hos ham. Han sansede hverken, at hun lagde sig, eller at hun stod op igen. **36** Sådan blev begge Lots døtre gravide med deres far. **37** Den ældste fødte en søn, som hun kaldte Moab. Han er stamfader til moabitterne. **38** Den yngste fødte også en søn, som hun kaldte Ben-Ammi. Han er stamfader til ammonitterne.

### 1 Mos 20

#### Abraham og Sara i Gerar

**1** Abraham brød op derfra og drog mod Sydlandet. Han slog sig ned mellem Kadesh og Shur og boede som fremmed i Gerar. **2** Abraham sagde om sin kone Sara, at hun var hans søster, og Abimelek, kongen i Gerar, sendte bud efter Sara. **3** Om natten kom Gud i en drøm til Abimelek og sagde til ham: »Nu skal du dø, fordi du har taget denne kvinde, for hun er gift.« **4** Men Abimelek havde ikke været sammen med hende, og han sagde: »Herre, slår du virkelig uskyldige mennesker ihjel? **5** Han sagde jo til mig, at hun var hans søster, og hun sagde også selv, at han var hendes bror. Jeg gjorde det i god tro, og jeg har rene hænder.« **6** Gud svarede ham i drømmen: »Jeg ved godt, at du gjorde det i god tro, og det er også mig, der har hindret dig i at synde mod mig; derfor lod jeg dig ikke røre hende. **7** Giv nu manden hans kone tilbage, for han er profet. Han kan gå i forbøn for dig, så du kan beholde livet. Men du skal vide, at hvis ikke du giver hende tilbage, skal du og alle dine dø.«

**8** Om morgenen tilkaldte Abimelek alle sine folk og forelagde dem hele sagen, og mændene blev meget bange. **9** Så tilkaldte Abimelek Abraham og sagde til ham: »Hvad er det dog, du har gjort mod os? Hvordan har jeg forsyndet mig mod dig, siden du har bragt denne tunge skyld over mig og mit kongerige? Du har gjort imod mig, hvad man ikke bør gøre!« **10** Og Abimelek sagde videre til Abraham: »Hvad var din mening med at bære dig sådan ad?« **11** Abraham svarede: »Jo, jeg tænkte, der er nok ingen gudsfrygt her på stedet, og så vil de slå mig ihjel på grund af min kone. **12** Og hun er virkelig min søster! Hun er datter af min far, men ikke af min mor, og så blev jeg gift med hende. **13** Og da Gud lod mig flakke om langt fra min fars hus, sagde jeg til hende: Overalt, hvor vi kommer hen, må du vise mig den godhed at sige, at jeg er din bror.« **14** Så gav Abimelek Abraham får og køer, trælle og trælkvinder, og han gav ham hans kone Sara tilbage. **15** Og Abimelek sagde: »Mit land ligger åbent for dig. Slå dig ned, hvor du har lyst!« **16** Til Sara sagde han: »Nu giver jeg din bror tusind sekel sølv. Det skal lukke øjnene på alle dem, der hører dig til. Nu har du fået fuld oprejsning.« **17** Så bad Abraham til Gud, og Gud helbredte Abimelek, hans hustru og hans trælkvinder, så de kunne føde. **18** For Gud havde lukket hvert eneste moderliv i Abimeleks hus på grund af Abrahams kone Sara.

### 1 Mos 21

#### Isak og Ismael

**1** Herren tog sig af Sara, sådan som han havde sagt, og det, han havde lovet, gjorde han for hende. **2** Sara blev gravid, og hun fødte Abraham en søn i hans alderdom, ved den tid, Gud havde sagt til ham. **3** Abraham gav sønnen, som Sara havde født ham, navnet Isak, **4** og Abraham omskar sin søn Isak, da han var otte dage gammel, sådan som Gud havde befalet. **5** Abraham var hundrede år, da han fik sin søn Isak. **6** Men Sara sagde: »Gud har skabt latter for mig. Enhver, der hører det, må le ad mig.« **7** Hun sagde også: »Hvem skulle have fortalt Abraham, at Sara ville komme til at amme børn? Og nu har jeg født ham en søn i hans alderdom.«

**8** Da drengen voksede til, blev han vænnet fra, og Abraham holdt et stort gilde, den dag Isak blev vænnet fra. **9** Men da Sara så den søn, som den egyptiske kvinde Hagar havde født Abraham, lege med Isak, **10** sagde hun til Abraham: »Jag denne trælkvinde og hendes søn bort, for denne trælkvindes søn skal ikke arve sammen med min søn Isak.« **11** Det tog Abraham sig meget nær, fordi det var hans søn. **12** Men Gud sagde til Abraham: »Du skal ikke tage dig det nær for drengens og din trælkvindes skyld. Gør alt, hvad Sara siger til dig, for det er efter Isak, dine efterkommere skal have navn. **13** Men også trælkvindens søn vil jeg gøre til et folk, fordi han er din søn.«

**14** Tidligt næste morgen gav Abraham Hagar noget brød og en lædersæk med vand, satte drengen på hendes skulder og sendte hende væk. Hun tog af sted, men for vild i Be’ershebas ørken. **15** Da vandet i sækken slap op, lagde hun drengen under en busk **16** og gik hen og satte sig i et bueskuds afstand, for hun tænkte: »Jeg vil ikke se drengen dø.« Hun satte sig og brast i gråd. **17** Men Gud hørte drengen, og Guds engel råbte fra himlen til Hagar: »Hvad er der i vejen, Hagar? Du skal ikke være bange, for Gud har hørt drengen dér, hvor han ligger. **18** Gå hen og løft ham op, og pas på ham, for jeg vil gøre ham til et stort folk.« **19** Så åbnede Gud hendes øjne, og hun opdagede en brønd. Hun gik hen og fyldte sækken med vand og gav drengen noget at drikke. **20** Gud var med drengen, og han voksede til og slog sig ned i ørkenen og blev bueskytte. **21** Han boede i Parans ørken, og hans mor tog en kone til ham fra Egypten.

#### Brøndstriden mellem Abraham og Abimelek

**22** På den tid sagde Abimelek og hans hærfører Pikol til Abraham: »Gud er med dig i alt, hvad du foretager dig. **23** Sværg nu her på stedet ved Gud, at du aldrig vil bedrage mig eller min slægt og mine efterkommere. Den troskab, jeg har vist dig, skal du vise mig og det land, hvor du bor som fremmed.« **24** Abraham svarede, at han ville sværge. **25** Men han krævede Abimelek til regnskab for en brønd, som Abimeleks folk havde taget fra ham. **26** Abimelek sagde: »Jeg ved ikke, hvem der har gjort det. Du har ikke fortalt mig om det, og jeg har heller ikke hørt det før i dag.« **27** Så tog Abraham nogle får og køer og gav dem til Abimelek, og de sluttede pagt. **28** Abraham stillede syv lam til side, **29** og Abimelek spurgte ham: »Hvad skal de syv lam bruges til, som du har stillet til side?« **30** Han svarede: »De syv lam skal du modtage af mig som vidnesbyrd om, at det er mig, der har gravet denne brønd.« **31** Derfor kalder man dette sted Be’ersheba, for dér aflagde de ed. **32** Da de havde sluttet pagt i Be’ersheba, tog Abimelek og hans hærfører Pikol af sted og vendte tilbage til filistrenes land.

**33** Abraham plantede en tamarisk i Be’ersheba, og dér påkaldte han Herren den evige Guds navn.

**34** Abraham boede lang tid som fremmed i filistrenes land.

### 1 Mos 22

#### Abraham skal ofre Isak

**1** Senere skete det, at Gud satte Abraham på prøve. Han sagde: »Abraham!« og da Abraham svarede ja, **2** sagde han: »Tag Isak, din eneste søn, ham du elsker, og begiv dig til Morija-landet. Dér skal du bringe ham som brændoffer på det bjerg, jeg giver dig besked om.« **3** Tidligt næste morgen sadlede Abraham sit æsel og tog sine to karle og sin søn Isak med. Da han havde kløvet offerbrændet, begav han sig på vej til det sted, Gud havde givet ham besked om.

**4** To dage efter fik Abraham øje på stedet i det fjerne, **5** og han sagde til karlene: »Bliv her med æslet, mens jeg og drengen går derhen for at tilbede; så kommer vi tilbage til jer.« **6** Abraham tog offerbrændet og lagde det på sin søn Isak. Selv tog han ilden og kniven, og så gik de to sammen. **7** Isak sagde til sin far Abraham: »Far!« Abraham svarede: »Ja, min dreng!« Isak sagde: »Vi har ilden og brændet, men hvor er offerlammet?« **8** Abraham svarede: »Gud vil selv udse sig et offerlam, min dreng.« Og så gik de to sammen.

**9** Da de kom til det sted, Gud havde givet ham besked om, byggede Abraham et alter og lagde brændet til rette; han bandt sin søn Isak og lagde ham oven på brændet på alteret. **10** Så rakte Abraham hånden ud og tog kniven for at slagte sin søn. **11** Men Herrens engel råbte til ham fra himlen: »Abraham, Abraham!« Han svarede ja, **12** og englen sagde: »Læg ikke hånd på drengen, og gør ham ikke noget! Nu ved jeg, at du frygter Gud og end ikke vil nægte mig din eneste søn.«

**13** Da Abraham så op, fik han øje på en vædder, som hang fast med hornene i det tætte krat bagved. Abraham gik hen og tog vædderen og bragte den som brændoffer i stedet for sin søn. **14** Abraham gav dette sted navnet: »Herren ser«. I dag kaldes det: »Bjerget, hvor Herren viser sig.«

**15** Herrens engel råbte igen til Abraham fra himlen: **16** »Jeg sværger ved mig selv, siger Herren: Fordi du har handlet sådan og ikke nægtet mig din eneste søn, **17** vil jeg velsigne dig og gøre dine efterkommere så talrige som himlens stjerner og som sandet ved havets bred. Dine efterkommere skal erobre deres fjenders porte. **18** Alle jordens folk skal velsigne sig i dit afkom, fordi du adlød mig.«

**19** Så vendte Abraham tilbage til sine karle, og sammen gik de til Be’ersheba, og dér blev Abraham boende.

#### Nakors sønner

**20** Senere fik Abraham besked om, at også hans bror Nakor havde fået børn. Milka fødte ham sønnerne **21** Us, den førstefødte, Buz, hans bror, og Kemuel, der blev far til Aram; **22** endvidere Kesed, Hazo, Pildash, Jidlaf og Betuel. **23** Betuel fik datteren Rebekka. Disse otte fødte Milka til Abrahams bror Nakor. **24** Hans medhustru, der hed Re’uma, fødte også børn: Teba, Gaham, Tahash og Ma’aka.

### 1 Mos 23

#### Saras død og begravelse

**1** Sara levede 127 år. **2** Så døde hun i Kirjat-Arba, det samme som Hebron, i Kana’an, og Abraham gik ind for at holde ligklage og græde over Sara. **3** Derefter forlod han den døde og gik hen til hittitterne og sagde: **4** »Jeg er fremmed og tilflytter hos jer. Overlad mig en gravplads hos jer, så jeg kan bringe den døde ud og begrave hende.« **5** Hittitterne svarede Abraham: **6** »Hør på os, herre! Du er en Guds stormand iblandt os! Begrav du den døde i den bedste af vores grave! Ingen af os vil nægte dig sin grav til at begrave den døde i.« **7** Abraham rejste sig; han kastede sig ned for landets folk, hittitterne, **8** og sagde til dem: »Hvis I indvilliger i, at jeg bringer den døde ud og begraver hende, så hør på mig! Læg et godt ord ind for mig hos Sohars søn Efron, **9** så han overlader mig Makpelas hule, som tilhører ham, og som ligger i udkanten af hans mark. I jeres nærvær skal han til den fulde pris lade mig få den til gravplads.« **10** Nu sad Efron sammen med hittitterne, og hittitten Efron tog til orde og sagde til Abraham, mens alle de hittitter, der sad i byporten, hørte på: **11** »Nej, hør på mig, herre! Jeg giver dig marken, og hulen, der er på den, giver jeg dig. I mine landsmænds nærvær overlader jeg dig den. Gå hen og begrav den døde!« **12** Abraham kastede sig ned for landets folk, **13** og i deres påhør sagde han til Efron: »Ville du blot høre på mig! Jeg vil betale, hvad marken koster! Tag imod det! Så vil jeg begrave den døde dér.« **14** Men Efron svarede Abraham: **15** »Hør dog på mig, herre! Hvad betyder et stykke jord, der er fire hundrede sekel værd, mellem dig og mig? Begrav du den døde!« **16** Abraham forstod Efron og afvejede den sum, Efron havde nævnt i hittitternes påhør, fire hundrede sekel gangbart sølv.

**17** Sådan overgik Efrons mark i Makpela øst for Mamre, marken med hulen, der er på den, og alle træerne på marken i hele dens udstrækning **18** til Abraham som ejendom i nærvær af alle de hittitter, der sad i byporten. **19** Derpå begravede Abraham sin kone Sara i hulen på Makpelas mark øst for Mamre, det samme som Hebron, i Kana’an. **20** Marken med hulen, der er på den, overgik som gravplads til Abraham fra hittitterne.

### 1 Mos 24

#### Rebekka bliver Isaks hustru

**1** Abraham var blevet gammel, højt oppe i årene, og Herren havde velsignet ham på alle måder. **2** Nu sagde Abraham til sin træl, den ældste i hans hus, ham som stod for alt, hvad han ejede: »Læg din hånd under min lænd, **3** så vil jeg tage dig i ed ved Herren, himlens og jordens Gud, på, at du ikke må tage en kone til min søn blandt de kana’anæiske kvinder her, hvor jeg bor. **4** Men du skal rejse til mit land og min slægt og hente en kone til min søn Isak.« **5** Trællen sagde til ham: »Måske vil kvinden ikke følge med til landet her; skal jeg så bringe din søn tilbage til det land, du forlod?« **6** Men Abraham svarede: »Vogt dig for at bringe min søn tilbage dertil! **7** Herren, himlens Gud, som tog mig fra min fars hus og fra mit fædreland, og som talte til mig og tilsvor mig, at han ville give dette land til mine efterkommere, han vil sende sin engel foran dig, så du kan hente en kone til min søn derfra. **8** Hvis kvinden ikke vil følge med, er du løst fra din ed til mig. Men du må ikke bringe min søn tilbage dertil!« **9** Så lagde trællen hånden under sin herre Abrahams lænd og gav ham sin ed på det.

**10** Trællen tog nu ti af sin herres kameler, og han tog alt godt med fra sin herre. Så begav han sig på vej til Nakors by i Aram-Naharajim. **11** Ved brønden uden for byen lod han kamelerne lægge sig; det var hen imod aften, ved den tid kvinderne går ud for at hente vand. **12** Så bad han: »Herre, min herre Abrahams Gud, vis den godhed mod min herre Abraham, at det må lykkes for mig i dag. **13** Her står jeg ved kilden, hvor byens unge kvinder kommer ud for at hente vand. **14** Når jeg nu siger til en pige: Ræk mig krukken, så jeg kan få noget at drikke, og hun svarer: Drik bare! Jeg vil også give dine kameler vand, så er det hende, du har bestemt til din tjener Isak. På den måde kan jeg vide, at du viser godhed mod min herre.«

**15** Næppe havde han sagt det, før Rebekka kom gående med sin krukke på skulderen. Hun var datter af Betuel, som var søn af Milka, der var gift med Abrahams bror Nakor. **16** Pigen var meget smuk. Hun var jomfru og havde aldrig været sammen med en mand. Hun gik ned til kilden, fyldte sin krukke og gik op igen. **17** Trællen løb hende i møde og sagde: »Giv mig noget at drikke af krukken.« **18** Hun svarede: »Drik, herre!« og tog hurtigt krukken ned i hånden og lod ham drikke. **19** Da han havde slukket sin tørst, sagde hun: »Jeg vil også øse vand op til dine kameler, så de kan få slukket deres tørst.« **20** Hurtigt tømte hun krukken i truget og løb tilbage til brønden og øste vand op til alle hans kameler. **21** Manden stod tavs og betragtede hende for at se, om Herren havde ladet hans ærinde lykkes eller ej. **22** Da kamelerne havde slukket deres tørst, tog manden en næsering af guld, der vejede en beka, og to armringe af guld, der vejede ti sekel; dem satte han på hendes arme. **23** Så sagde han til hende: »Sig mig, hvem du er datter af! Er der plads til, at vi kan overnatte i din fars hus?« **24** Hun svarede: »Jeg er datter af Betuel, som Milka fødte Nakor.« **25** Og hun fortsatte: »Vi har rigeligt strå og foder, og der er også plads til at overnatte.« **26** Da bøjede manden sig dybt for Herren **27** og sagde: »Lovet være Herren, min herre Abrahams Gud, fordi han ikke har svigtet sin godhed og trofasthed mod min herre. Herren har ført mig ad vejen til min herres brors hus.«

**28** Pigen løb hjem og fortalte sin mors familie, hvad der var sket. **29** Rebekka havde en bror, der hed Laban. Han løb ud til manden ude ved kilden. **30** Da han havde set næseringen og armringene på sin søsters arme, og da han havde hørt sin søster Rebekka fortælle, hvad manden havde sagt til hende, gik han ud til manden, der stadig stod med kamelerne ved kilden. **31** Han sagde: »Kom, du Herrens velsignede! Hvorfor står du herude, når jeg har ryddet op i huset og gjort plads til kamelerne?« **32** Så kom manden med hjem og læssede af kamelerne. Han fik strå og foder til kamelerne, og han fik vand, så han selv og de mænd, der var med ham, kunne vaske støvet af fødderne. **33** Så blev der sat mad frem for ham, men han sagde: »Jeg vil ikke spise, før jeg har fortalt, hvad mit ærinde er.« »Fortæl,« sagde Laban. **34** Så sagde han: »Jeg er Abrahams træl. **35** Herren har velsignet min herre, og han er blevet meget velstående. Han har givet ham får og køer, sølv og guld, trælle og trælkvinder, kameler og æsler. **36** Min herres hustru Sara har født ham en søn i sin alderdom, og ham har han overladt alt, hvad han ejer. **37** Min herre tog mig i ed og sagde: Du må ikke tage en kone til min søn blandt de kana’anæiske kvinder her i landet, hvor jeg bor. **38** Men du skal rejse til min fars hus og min slægt og hente en kone til min søn. **39** Jeg sagde til min herre: Måske vil kvinden ikke følge med, **40** men han svarede: Herren, for hvis ansigt jeg vandrer, vil sende sin engel med dig og lade dit ærinde lykkes, så du tager en kone til min søn fra min slægt og min fars hus. **41** Men du skal være løst fra eden til mig, hvis du kommer til min slægt, og de ikke vil lade dig få hende. Så er du løst fra eden til mig. **42** Da jeg i dag kom til kilden, bad jeg: Herre, min herre Abrahams Gud! Gid du dog ville lade mit ærinde lykkes! **43** Her står jeg ved kilden. Når der kommer en pige for at hente vand, og jeg siger til hende: Giv mig noget at drikke af krukken, **44** og hun svarer mig: Drik du bare! Jeg vil også øse vand op til dine kameler, så er det hende, Herren har bestemt til min herres søn. **45** Næppe havde jeg sagt dette ved mig selv, før Rebekka kom gående med sin krukke på skulderen. Hun gik ned til kilden og øste vand, og jeg sagde til hende: Giv mig noget at drikke! **46** Hun tog hurtigt krukken ned og sagde: Drik! Jeg vil også give dine kameler vand. Jeg drak så, og hun gav også kamelerne vand. **47** Jeg spurgte hende, hvem hun var datter af, og hun svarede, at hun var datter af Betuel, som Milka fødte Nakor. Så satte jeg næseringen i hendes næse og armringene på hendes arme. **48** Jeg bøjede mig dybt for Herren, og jeg priste Herren, min herre Abrahams Gud, fordi han havde ført mig ad den rette vej, så jeg kunne hente min herres brordatter til hans søn. **49** Lad mig nu vide, om I vil vise godhed og trofasthed mod min herre eller ej, så jeg ved, hvad jeg har at rette mig efter.«

**50** Laban og Betuel svarede: »Dette kommer fra Herren. Vi kan intet sige til det! **51** Dér har du Rebekka, tag hende med og rejs hjem, så din herres søn kan få hende til kone, sådan som Herren har bestemt.« **52** Da Abrahams træl hørte deres ord, kastede han sig til jorden for Herren. **53** Derpå tog han sølvsmykker og guldsmykker og klæder frem og gav Rebekka dem. Hendes bror og hendes mor gav han kostbare gaver. **54** Da han og hans mænd havde spist og drukket, overnattede de, og da de stod op næste morgen, sagde han: »Lad mig rejse hjem til min herre.« **55** Hendes bror og hendes mor sagde: »Lad pigen blive hos os en halv snes dage; derefter kan hun rejse.« **56** Men han svarede: »I må ikke sinke mig nu, da Herren har ladet mit ærinde lykkes. Lad mig rejse hjem til min herre.« **57** De svarede: »Lad os kalde på pigen og spørge hende selv.« **58** De kaldte på Rebekka og spurgte hende, om hun ville rejse med manden, og hun sagde ja. **59** Så tog de afsked med deres søster Rebekka og hendes amme og med Abrahams træl og hans mænd. **60** De velsignede Rebekka og sagde til hende:

> »Måtte du, vor søster,  
> blive til titusinders tusinder  
> og dine efterkommere  
> erobre deres fjenders porte!«

**61** Så satte Rebekka og hendes piger sig op på kamelerne og red bag efter manden. Trællen tog Rebekka med og drog hjem.

**62** Isak var kommet fra Be’er-Lahaj-Ro’i; han boede i Sydlandet. **63** Isak gik tur ud i marken ved aftenstid, og da han så op, fik han øje på nogle kameler, der kom mod ham. **64** Da Rebekka fik øje på Isak, lod hun sig glide ned fra kamelen **65** og spurgte trællen: »Hvem er den mand, som kommer os i møde dér på marken?« Trællen svarede: »Det er min herre,« og så dækkede hun sit ansigt med et slør. **66** Trællen fortalte Isak alt, hvad han havde gjort, **67** og Isak førte Rebekka ind i sin mor Saras telt og tog hende til kone. Isak elskede hende og kom over sin mors død.

### 1 Mos 25

#### Abrahams og Keturas efterkommere

**1** Abraham tog sig en kone til; hun hed Ketura. **2** Hun fødte ham Zimran, Jokshan, Medan, Midjan, Jishbak og Shua. **3** Jokshan fik sønnerne Saba og Dedan. Dedans sønner var: ashuritterne, letushitterne, og le’umitterne. **4** Midjans sønner var: Efa, Efer, Enok, Abida og Elda’a. Alle disse var Keturas sønner.

**5** Alt, hvad Abraham ejede, gav han Isak; **6** men sine medhustruers sønner gav Abraham gaver, og endnu mens han levede, sendte han dem østpå, til Østlandet, væk fra sin søn Isak.

#### Abrahams død og begravelse

**7** Dette er tallet på Abrahams leveår: 175 år. **8** Abraham døde i en høj alder, gammel og mæt af dage, og gik til sin slægt. **9** Hans sønner Isak og Ismael begravede ham i Makpelas hule på hittitten Efrons, Sohars søns, mark øst for Mamre. **10** Det var den mark, Abraham havde købt af hittitterne. Dér ligger Abraham og hans kone Sara begravet. **11** Efter Abrahams død velsignede Gud hans søn Isak, og Isak bosatte sig ved Be’er-Lahaj-Ro’i.

#### Ismaels slægt

**12** Dette er Abrahams søn Ismaels slægt. Det var ham, Saras trælkvinde, den egyptiske kvinde Hagar, havde født Abraham. **13** Dette er navnene på Ismaels sønner, nævnt efter deres slægter: Nebajot, Ismaels førstefødte, Kedar, Adbe’el, Mibsam, **14** Mishma, Duma, Massa, **15** Hadad, Tema, Jetur, Nafish og Kedma. **16** Det var Ismaels sønner, og det er deres navne efter deres bopladser og lejre, tolv høvdinge i deres stammer. **17** Dette er Ismaels leveår: 137 år. Så døde han og gik til sin slægt.

**18** De boede fra Havila til Shur øst for Egypten i retning af Assyrien. Sådan levede Ismael på tværs af alle sine brødre.

#### Esau og Jakob

**19** Dette er Abrahams søn Isaks slægtshistorie. Abraham fik sønnen Isak. **20** Isak var fyrre år, da han giftede sig med Rebekka, datter af aramæeren Betuel fra Paddan-Aram og søster til aramæeren Laban. **21** Isak bad til Herren for sin kone, fordi hun var ufrugtbar. Herren bønhørte ham, og hans kone Rebekka blev gravid. **22** Men da børnene sloges inde i hende, sagde hun: »Hvis det skal være sådan, hvorfor er dette så sket mig?« Og hun gik hen for at spørge Herren til råds. **23** Herren svarede hende:

> »To folk er i dit moderliv,  
> to folkeslag skal udgå af dit skød.  
> Det ene folk skal være stærkere end det andet,  
> den ældste skal trælle for den yngste.«

**24** Da tiden kom, og hun skulle føde, viste det sig, at der var tvillinger i hendes liv. **25** Den, der kom først ud, var rød og lodden over det hele som en kappe. Ham gav de navnet Esau. **26** Derefter kom hans bror ud; hans hånd holdt fast om Esaus hæl. Ham gav de navnet Jakob. Isak var tres år, da de blev født.

**27** Da drengene voksede til, blev Esau en dygtig jæger, der holdt til på steppen, mens Jakob var et ordentligt menneske, der boede i telt. **28** Isak elskede Esau, fordi han holdt af vildt, men Rebekka elskede Jakob.

**29** Engang da Jakob havde kogt en ret mad, og Esau kom udmattet hjem, **30** sagde Esau til Jakob: »Giv mig hurtigt noget af det røde at spise, det røde du har dér, for jeg er udmattet.« Derfor kaldes han Edom. **31** Men Jakob svarede: »Ikke før du sælger mig din førstefødselsret.« **32** Da sagde Esau: »Jeg er lige ved at dø! Hvad skal jeg med min førstefødselsret?« **33** »Sværg på det,« sagde Jakob, og det gjorde Esau; han solgte sin førstefødselsret til Jakob. **34** Så gav Jakob ham brød og en portion linser; Esau spiste og drak og gik derefter sin vej. Og sådan viste Esau ringeagt for sin førstefødselsret.

### 1 Mos 26

#### Isak og Rebekka i Gerar

**1** Der blev hungersnød i landet. Det var en anden hungersnød end den, der havde været på Abrahams tid. Isak drog til filisterkongen Abimelek i Gerar. **2** Herren viste sig for ham og sagde: »Du må ikke drage ned til Egypten. Bliv i det land, jeg giver dig besked om; **3** du skal bo som fremmed her i landet, så vil jeg være med dig og velsigne dig. Jeg vil give dig og dine efterkommere alle disse lande, og jeg vil opfylde den ed, jeg tilsvor din far Abraham. **4** Dine efterkommere vil jeg gøre så talrige som himlens stjerner, og jeg vil give dine efterkommere alle disse lande, og alle jordens folk skal velsigne sig i dit afkom, **5** fordi Abraham adlød mig og holdt mine bud, mine befalinger, mine lovbud og mine love.«

**6** Så slog Isak sig ned i Gerar. **7** Da nu mændene på stedet spurgte ham ud om hans kone, sagde han: »Hun er min søster.« Han turde ikke sige, at hun var hans kone, af frygt for at mændene der på stedet skulle slå ham ihjel på grund af Rebekka, for hun var smuk. **8** Da han havde været der et stykke tid, skete det, at filisterkongen Abimelek kiggede ud ad vinduet og fik øje på Isak, der kælede med sin kone Rebekka. **9** Da tilkaldte Abimelek Isak og sagde: »Hun er jo din kone! Hvorfor sagde du, at hun var din søster?« Isak svarede: »Jo, jeg tænkte: Bare jeg ikke mister livet på grund af hende.« **10** Men Abimelek sagde: »Hvad er det dog, du har gjort mod os! Hvor let kunne ikke en eller anden her have ligget med din kone, og så ville du have bragt skyld over os.« **11** Så gav Abimelek hele folket den befaling: »Den, der rører denne mand eller hans kone, skal lide døden!«

#### Brøndstriden mellem Isak og Abimelek

**12** Da Isak såede korn der i landet, fik han samme år hundrede fold. Herren velsignede ham, **13** så han blev en velstående mand. Det blev ved med at gå fremad for ham, så han til sidst var meget velstående. **14** Han ejede både får og køer og havde mange trælle, så filistrene blev misundelige på ham. **15** Alle de brønde, som hans fars folk havde gravet på hans far Abrahams tid, havde filistrene kastet til med jord. **16** Da sagde Abimelek til Isak: »Drag bort fra os! Du er blevet alt for mægtig for os.« **17** Isak drog så derfra; han slog lejr i Gerar-dalen og bosatte sig der. **18** Isak gravede på ny de brønde, som var blevet gravet på hans far Abrahams tid, men som filistrene havde kastet til efter Abrahams død, og han gav dem de samme navne, som hans far havde givet dem. **19** Da Isaks folk gravede en brønd i dalen, ramte de en vandåre. **20** Men hyrderne fra Gerar kom i klammeri med Isaks hyrder; de sagde, at vandet tilhørte dem. Derfor kaldte han brønden Esek, fordi de skændtes med ham. **21** Hans folk gravede da en anden brønd, men også om den kom de i klammeri, så han kaldte den Sitna. **22** Så drog han bort derfra og gravede en ny brønd. Den kom de ikke i klammeri om, så han kaldte den Rehobot; »for nu har Herren skaffet os plads, så vi kan blive talrige i landet,« sagde han.

**23** Derfra drog han op til Be’ersheba. **24** Den nat viste Herren sig for ham og sagde: »Jeg er din far Abrahams Gud. Frygt ikke, for jeg er med dig! Jeg vil velsigne dig og gøre dine efterkommere talrige for min tjener Abrahams skyld.« **25** Så byggede han et alter dér og påkaldte Herrens navn.

Isak slog sit telt op dér, og hans folk gravede en brønd. **26** Men Abimelek kom til ham fra Gerar sammen med sin rådgiver Akuzzat og sin hærfører Pikol. **27** Isak sagde til dem: »Hvorfor kommer I til mig, når I hader mig og har jaget mig væk?« **28** De svarede: »Jo, vi har set, at Herren er med dig, så vi foreslår et edsforbund mellem os og dig. Vi vil slutte en pagt med dig: **29** Du må aldrig gøre os noget ondt, ligesom vi aldrig har gjort dig fortræd, men kun har behandlet dig godt og ladet dig drage bort i fred. Du er nu engang Herrens velsignede!« **30** Isak holdt et festmåltid for dem, og de spiste og drak. **31** Næste morgen aflagde de ed til hinanden. Isak tog afsked med dem, og de drog fra ham i fred.

**32** Samme dag kom Isaks folk og fortalte ham om en brønd, de havde gravet; de sagde: »Vi har fundet vand.« **33** Han kaldte den Shib’a. Derfor hedder byen den dag i dag Be’ersheba.

#### Jakob bedrager Esau

**34** Da Esau var fyrre år, giftede han sig med hittitten Be’eris datter Judit og med hittitten Elons datter Basemat. **35** Det voldte Isak og Rebekka stor sorg.

### 1 Mos 27

**1** Da Isak var blevet gammel og hans øjne så svage, at han ikke kunne se, kaldte han sin ældste søn Esau til sig og sagde til ham: »Min søn!« Og han svarede: »Ja, far.« **2** Han sagde: »Jeg er gammel, jeg ved ikke, hvad dag jeg skal dø. **3** Tag nu dine våben, dit pilekogger og din bue, og gå ud på steppen, og jag noget vildt til mig. **4** Lav så min livret til mig, og bring mig den; jeg vil spise den, så jeg kan velsigne dig, før jeg dør.«

**5** Rebekka hørte Isak tale med sin søn Esau, og da Esau var gået ud på steppen for at jage noget vildt til sin far, **6** sagde hun til sin søn Jakob: »Jeg har lige hørt din far sige til din bror Esau: **7** Skaf noget vildt, og lav en ret til mig; den vil jeg spise, så jeg kan velsigne dig for Herrens ansigt, før jeg dør. **8** Hør nu, hvad jeg giver dig besked om, min søn! **9** Gå ud til småkvæget, og hent to fine gedekid til mig; så vil jeg lave din fars livret af dem. **10** Den skal du bringe din far, så han kan spise og velsigne dig, før han dør.« **11** Jakob sagde til sin mor Rebekka: »Jamen min bror Esau er jo lodden, og jeg er glat. **12** Tænk nu, hvis min far føler på mig! Han vil anse mig for en bedrager, og så bringer jeg en forbandelse over mig i stedet for en velsignelse.« **13** Hans mor svarede ham: »Den forbandelse tager jeg på mig, min søn. Gør nu, som jeg siger, og gå ud og hent dem til mig.« **14** Så gik han ud efter dem og bragte dem til sin mor, og hun lavede hans fars livret. **15** Derpå tog Rebekka sin ældste søn Esaus festklæder frem, som hun havde hos sig, og gav sin yngste søn Jakob dem på. **16** Skindene fra gedekiddene lagde hun om hans arme og hans glatte hals. **17** Så gav hun sin søn Jakob maden og brødet, hun havde lavet.

**18** Han gik ind til sin far og sagde: »Far!« Han sagde: »Ja, hvem er du, min søn?« **19** Jakob svarede sin far: »Jeg er Esau, din førstefødte. Jeg har gjort, som du sagde til mig. Sæt dig nu op, og spis af min vildtret, så du kan velsigne mig.« **20** Isak spurgte sin søn: »Hvordan kunne du så hurtigt få ram på noget, min søn?« Han svarede: »Det var, fordi Herren din Gud lod det lykkes for mig.« **21** Så sagde Isak til Jakob: »Kom herhen, min søn, så jeg kan føle på dig, om du virkelig er min søn Esau eller ej.« **22** Jakob gik hen til sin far Isak, som følte på ham og sagde: »Stemmen er Jakobs, men hænderne er Esaus;« **23** han genkendte ham ikke, fordi hans hænder var lodne som hans bror Esaus, og han velsignede ham. **24** »Er du virkelig min søn Esau?« spurgte han, og han svarede: »Ja, jeg er.« **25** Så sagde han: »Sæt maden frem for mig, så jeg kan spise af min søns vildtret og velsigne dig.« Så satte Jakob det frem for ham, og han spiste. Han bragte ham vin, og han drak den. **26** Derpå sagde hans far Isak til ham: »Kom herhen, og kys mig, min søn.« **27** Han gik hen og kyssede ham, og da Isak lugtede til hans klæder, velsignede han ham og sagde:

> »Se, lugten af min søn  
> er som lugten af en mark,  
> Herren har velsignet.  
>  **28** Gud give dig  
> himlens dug  
> og jordens frugtbarhed,  
> korn og vin i overflod.  
>  **29** Folkeslag skal trælle for dig,  
> folk skal kaste sig ned for dig;  
> du skal være hersker over dine brødre,  
> din mors sønner skal kaste sig ned for dig.  
> Forbandet være de, der forbander dig,  
> og velsignet være de, der velsigner dig.«

**30** Da Isak var færdig med velsignelsen, og da Jakob netop havde forladt sin far, kom hans bror Esau hjem fra jagten. **31** Han lavede også en ret og bragte den til sin far og sagde til ham: »Vil du ikke sætte dig op og spise af din søns vildtret, så du kan velsigne mig?« **32** Isak spurgte: »Hvem er du?« Og han svarede: »Jeg er Esau, din førstefødte søn.« **33** Da blev Isak ude af sig selv af forfærdelse og udbrød: »Hvem var det så, der bragte mig det vildt, han havde jaget? Før du kom, spiste jeg af det og velsignede ham. Nu har han fået velsignelsen!« **34** Da Esau hørte, hvad hans far sagde, udstødte han et højt og hjerteskærende skrig og sagde til sin far: »Velsign også mig, far!« **35** Men Isak sagde: »Din bror kom med svig og tog din velsignelse.« **36** Esau sagde: »Med rette hedder han Jakob, for nu er det anden gang, han bedrager mig; han tog min førstefødselsret, og nu har han også taget min velsignelse.« Så spurgte han: »Har du ikke gemt en velsignelse til mig?« **37** Isak svarede: »Jeg har gjort ham til hersker over dig, og alle hans brødre har jeg gjort til trælle for ham; korn og vin har jeg skænket ham. Hvad kan jeg dog gøre for dig, min søn?« **38** Esau sagde til sin far: »Har du kun den ene velsignelse, far? Velsign også mig, far!« Og Esau brast i gråd. **39** Da sagde hans far Isak til ham:

> »Fjernt fra jordens frugtbarhed  
> skal din bolig være  
> og fjernt fra himlens dug foroven.  
>  **40** Ved dit sværd skal du leve,  
> og for din bror skal du trælle.  
> Men engang skal du rive dig løs  
> og kaste hans åg af din nakke.«

**41** Esau stræbte Jakob efter livet på grund af den velsignelse, hans far havde givet, og Esau tænkte: »Sørgetiden for min far nærmer sig. Så vil jeg slå min bror Jakob ihjel.« **42** Men Rebekka fik at vide, hvad hendes ældste søn Esau tænkte, og hun sendte bud efter sin yngste søn Jakob og sagde til ham: »Hør her! Din bror Esau vil hævne sig på dig og slå dig ihjel. **43** Gør nu, som jeg siger, min søn; flygt med det samme til min bror Laban i Karan, **44** og bliv hos ham et stykke tid, indtil din brors vrede har lagt sig, **45** og hans harme har vendt sig fra dig, og han har glemt, hvad du har gjort mod ham. Så vil jeg sende bud og hente dig hjem derfra. Hvorfor skulle jeg miste jer begge to samme dag?«

#### Isak sender Jakob til Laban

**46** Rebekka sagde til Isak: »Jeg er led ved livet, når jeg tænker på de hittitiske kvinder! Hvis også Jakob gifter sig med en hittitisk kvinde, en af kvinderne her i landet, hvorfor skal jeg så leve?«

### 1 Mos 28

**1** Da kaldte Isak Jakob til sig; han tog afsked med ham og gav ham den befaling: »Du må ikke gifte dig med en kana’anæisk kvinde. **2** Tag af sted til din morfar Betuels hus i Paddan-Aram, og gift dig med en af din morbror Labans døtre. **3** Gud den Almægtige velsigne dig og gøre dig frugtbar og talrig, så du bliver til en mængde folkeslag. **4** Måtte han give både dig og dine efterkommere Abrahams velsignelse, så du kan få det land i besiddelse, som Gud gav Abraham, og hvor du nu bor som fremmed.« **5** Så sendte Isak Jakob af sted, og han drog til Paddan-Aram til aramæeren Laban, der var søn af Betuel og bror til Jakobs og Esaus mor Rebekka.

**6** Esau så, at Isak havde taget afsked med Jakob og sendt ham til Paddan-Aram for at finde sig en kone dér, og at han ved afskeden havde forbudt ham at gifte sig med en kana’anæisk kvinde, **7** og at Jakob i lydighed mod sin far og mor var taget af sted til Paddan-Aram. **8** Esau forstod, at hans far Isak ikke brød sig om de kana’anæiske kvinder; **9** han gik derfor til Ismael, og ved siden af de koner, han havde i forvejen, tog han Mahalat til kone; hun var datter af Abrahams søn Ismael og søster til Nebajot.

#### Jakobs drøm i Betel

**10** Jakob forlod Be’ersheba og begav sig til Karan. **11** Undervejs kom han til et sted, hvor han overnattede, fordi solen var gået ned. Han tog en af stenene og stillede den som hovedgærde, og så lagde han sig til at sove på stedet dér. **12** I drømme så han en stige, der stod på jorden; den nåede helt op til himlen, og Guds engle gik op og gik ned ad stigen. **13** Med ét stod Herren foran ham og sagde: »Jeg er Herren, din fader Abrahams Gud og Isaks Gud. Den jord, du ligger på, vil jeg give dig og dine efterkommere. **14** Dine efterkommere skal blive som jordens støv, og du skal brede dig mod vest og øst, mod nord og syd. I dig og i dit afkom skal alle jordens slægter velsignes. **15** Jeg vil være med dig og bevare dig overalt, hvor du går. Og jeg vil føre dig tilbage til dette land; jeg vil ikke svigte dig, men gøre, hvad jeg har lovet dig.«

**16** Da Jakob vågnede, sagde han: »Herren er i sandhed på dette sted, og jeg vidste det ikke!« **17** Og han blev grebet af frygt og sagde: »Hvor er dette sted frygtindgydende! Det er jo selve Guds hus, det er himlens port!« **18** Om morgenen tog Jakob den sten, han havde stillet som hovedgærde, rejste den som stenstøtte og hældte olie over den. **19** Han gav stedet navnet Betel. Tidligere hed byen Luz. **20** Så aflagde Jakob et løfte: »Hvis Gud er med mig og bevarer mig på denne rejse og giver mig føde og klæder, **21** og hvis jeg vender tilbage til min fars hus i god behold, så skal Herren være min Gud; **22** stenen her, som jeg har rejst som stenstøtte, skal være Guds hus, og alt, hvad du giver mig, vil jeg give dig tiende af.«

### 1 Mos 29

#### Jakob hos Laban

**1** Jakob fortsatte sin rejse til landet, hvor Østens folk bor. **2** Han fik øje på en brønd på marken, hvor der lå tre fårehjorde; fra den brønd gav man nemlig hjordene vand. Der lå en stor sten over brønden, **3** og først når alle hjordene var samlet, kunne man vælte stenen væk fra brønden og give dyrene vand. Så væltede man stenen på plads over brønden. **4** Jakob spurgte: »Hvor er I fra, brødre?« De svarede: »Vi er fra Karan.« **5** Han spurgte: »Kender I Laban, Nakors søn?« »Ja,« svarede de. **6** »Hvordan har han det?« spurgte Jakob, og de svarede: »Han har det godt. Dér kommer for resten hans datter Rakel med fårene.« **7** Jakob sagde: »Det er stadig højlys dag; det er for tidligt at drive dyrene sammen. Giv dog fårene vand, og driv dem ud på græs!« **8** Men de svarede: »Det kan vi ikke, før alle hjordene er samlet; så kan stenen væltes væk fra brønden, og vi kan give fårene vand.«

**9** Mens han stod og talte med dem, kom Rakel med sin fars får, som hun vogtede. **10** Da Jakob så sin morbror Labans datter Rakel og hans får, gik han hen og væltede stenen væk fra brønden og gav sin morbror Labans får vand. **11** Så kyssede han Rakel og brast i gråd. **12** Han fortalte hende, at han var en slægtning af hendes far, og at han var søn af Rebekka, og hun skyndte sig hjem og fortalte det til sin far. **13** Da Laban hørte om sin søstersøn Jakob, løb han ud til ham, omfavnede og kyssede ham og tog ham med hjem. Jakob fortalte Laban alt, hvad der var sket, **14** og Laban sagde til ham: »Du er af samme kød og blod som jeg!« Så blev Jakob hos ham en måneds tid.

#### Jakobs ægteskab med Lea og Rakel

**15** Laban sagde til ham: »Du skal ikke tjene gratis hos mig, blot fordi du er min slægtning; sig, hvad du vil have i løn!« **16** Nu havde Laban to døtre; den ældste hed Lea og den yngste Rakel. **17** Lea havde matte øjne, mens Rakel var smuk og så dejlig ud. **18** Jakob var forelsket i Rakel, og han sagde: »Jeg vil tjene hos dig syv år for din yngste datter Rakel.« **19** Laban svarede: »Jeg vil hellere give hende til dig end til nogen anden. Bliv hos mig!« **20** Så tjente Jakob hos ham syv år for Rakel; men han følte det kun som nogle få dage, fordi han elskede hende.

**21** Jakob sagde til Laban: »Tiden er udløbet; lad mig nu få min kone, så jeg kan gå ind til hende.« **22** Laban samlede da alle mændene der på stedet til gilde; **23** men om aftenen tog han sin datter Lea og førte hende til Jakob, som gik ind til hende. **24** Og Laban overlod sin trælkvinde Zilpa til sin datter Lea. **25** Om morgenen opdagede Jakob, at det var Lea, og han sagde til Laban: »Hvad er det, du har gjort mod mig? Det var jo for Rakel, jeg tjente hos dig. Hvorfor har du narret mig?« **26** Laban svarede: »Her på stedet er det ikke skik at gifte den yngste bort før den ældste. **27** Men lad nu hendes bryllupsuge gå til ende; så skal du også få Rakel, mod at du tjener hos mig syv år til.« **28** Det sagde Jakob ja til, og da ugen var omme, gav Laban ham sin datter Rakel til kone. **29** Og Laban overlod sin trælkvinde Bilha til sin datter Rakel. **30** Så gik Jakob også ind til Rakel, og han elskede Rakel højere end Lea. Derpå tjente han hos Laban syv år til.

**31** Da Herren så, at Lea blev tilsidesat, åbnede han hendes moderliv, mens Rakel var ufrugtbar. **32** Lea blev gravid og fødte en søn, som hun gav navnet Ruben, for hun sagde: »Herren har set til min lidelse. Nu må min mand elske mig.« **33** Hun blev igen gravid og fødte en søn; hun sagde: »Herren har hørt, at jeg er tilsidesat, og har givet mig også denne søn.« Derfor gav hun ham navnet Simeon. **34** Hun blev igen gravid og fødte en søn; hun sagde: »Nu må min mand knytte sig til mig, for jeg har født ham tre sønner.« Derfor gav hun ham navnet Levi. **35** Hun blev igen gravid og fødte en søn; hun sagde: »Nu vil jeg takke Herren.« Derfor gav hun ham navnet Juda. Så fik hun ikke flere børn.

### 1 Mos 30

**1** Da Rakel så, at hun ikke fødte Jakob nogen børn, blev hun skinsyg på sin søster og sagde til Jakob: »Skaf mig børn, ellers dør jeg!« **2** Men Jakob blev vred på Rakel og sagde: »Er jeg i Guds sted? Det er ham, der har nægtet dig livsfrugt.« **3** Hun sagde: »Her er min trælkvinde Bilha. Gå ind til hende; hun skal føde på mine knæ, så jeg kan få sønner ved hende.« **4** Hun gav ham sin trælkvinde Bilha til kone, og Jakob gik ind til hende. **5** Bilha blev gravid og fødte Jakob en søn; **6** Rakel sagde: »Gud har skaffet mig ret; han har hørt min bøn og givet mig en søn.« Derfor gav hun ham navnet Dan. **7** Rakels trælkvinde Bilha blev igen gravid og fødte Jakob en søn; **8** Rakel sagde: »Jeg har kæmpet svære kampe med min søster, og jeg har vundet.« Derfor gav hun ham navnet Naftali.

**9** Da Lea så, at hun ikke fik flere børn, tog hun sin trælkvinde Zilpa og gav Jakob hende til kone. **10** Leas trælkvinde Zilpa fødte Jakob en søn; **11** Lea sagde: »Hvilken lykke!« Derfor gav hun ham navnet Gad. **12** Leas trælkvinde Zilpa fødte Jakob endnu en søn; **13** Lea sagde: »Hvilken lykke for mig! Kvinder vil prise mig lykkelig.« Derfor gav hun ham navnet Asher.

**14** En dag i hvedehøsten fandt Ruben nogle alrunebær ude på marken og kom med dem til sin mor Lea. Rakel sagde til hende: »Giv mig nogle af din søns alrunebær.« **15** Men Lea svarede: »Er det ikke nok, at du har taget min mand? Vil du nu også tage min søns alrunebær?« Rakel sagde: »Godt! Han må ligge hos dig i nat, hvis jeg får din søns alrunebær.« **16** Da Jakob om aftenen kom hjem fra marken, gik Lea ham i møde og sagde: »Gå ind til mig, for jeg har købt dig for min søns alrunebær.« Så lå han hos Lea den nat. **17** Gud bønhørte hende, og hun blev gravid og fødte Jakob den femte søn; **18** hun sagde: »Gud har belønnet mig, fordi jeg gav min trælkvinde til min mand.« Derfor gav hun ham navnet Issakar. **19** Lea blev igen gravid og fødte Jakob den sjette søn; **20** hun sagde: »Gud har givet mig en god gave. Nu må min mand agte og ære mig, for jeg har født ham seks sønner.« Derfor gav hun ham navnet Zebulon. **21** Siden fødte hun en datter, som hun kaldte Dina.

**22** Gud glemte ikke Rakel; han bønhørte hende og åbnede hendes moderliv, **23** så hun blev gravid og fødte en søn; hun sagde: »Gud har fjernet min vanære.« **24** Derfor gav hun ham navnet Josef, for hun sagde: »Måtte Herren give mig endnu en søn.«

#### Jakobs rigdom

**25** Da Rakel havde født Josef, sagde Jakob til Laban: »Lad mig rejse til mit land, hvor jeg hører hjemme. **26** Giv mig mine koner og børn, som jeg har tjent hos dig for, så jeg kan rejse; du ved jo selv, hvordan jeg har tjent dig.« **27** Laban sagde til ham: »Måtte jeg blot bevare din velvilje! Jeg har fået en åbenbaring om, at det er for din skyld, Herren har velsignet mig.« **28** Han fortsatte: »Bestem selv, hvad du vil have i løn; det vil jeg give dig.« **29** Jakob svarede: »Du ved selv, hvordan jeg har tjent dig, og hvad din hjord er blevet til, mens jeg har vogtet den. **30** Det var kun lidt, du ejede, før jeg kom; nu er det vokset til overmål, og Herren har velsignet dig, hvor jeg gik og stod. Men hvornår kan jeg begynde at sørge for mit eget hus?« **31** Laban sagde: »Hvad skal jeg give dig?« og Jakob svarede: »Du skal ikke give mig noget. Jeg vil blive ved med at vogte dit småkvæg og passe det, hvis du går ind på mit forslag: **32** Jeg vil i dag gå hele din hjord igennem og skille alle spættede og brogede dyr fra, alle de sorte får og de brogede og spættede geder. De skal være min løn. **33** Når du i morgen kommer for at syne min løn, skal det stå klart, at jeg er ærlig: Alle de geder hos mig, som ikke er spættede og brogede, og de får, som ikke er sorte, har jeg stjålet!« **34** Laban sagde: »Godt, jeg går ind på dit forslag.« **35** Men samme dag udskilte han de stribede og brogede bukke og alle de spættede og brogede geder, alle der havde noget hvidt på sig, og alle de sorte får; dem overlod han til sine sønner, **36** og han sørgede for, at der var tre dagsrejser mellem ham selv og Jakob. Jakob vogtede så resten af Labans småkvæg.

**37** Nu tog Jakob friske grene af poppel, mandeltræ og platan, og han skrællede barken af grenene i striber, så det hvide på grenene kom til syne. **38** De afbarkede grene stillede han op i vandtrugene, i renderne, når dyrene kom for at drikke, lige foran dyrene; for de parrede sig, når de kom for at drikke. **39** Når dyrene så parrede sig foran grenene, fik de stribet, spættet og broget afkom. **40** Jakob skilte fårene fra. Han stillede dyrene med hovedet mod de stribede og de sorte af Labans dyr, og sådan skaffede han sig sine egne hjorde, som han ikke blandede med Labans dyr. **41** Hver gang det var de kraftige dyr, der parrede sig, satte Jakob grenene op i trugene for øjnene af dyrene, for at de kunne parre sig foran grenene. **42** Men når det var de svage dyr, satte han dem ikke op. Sådan fik Laban de svage dyr og Jakob de kraftige.

**43** Manden blev uhyre velstående; han fik småkvæg i mængde, trælkvinder og trælle, kameler og æsler.

### 1 Mos 31

#### Jakobs flugt

**1** Jakob hørte Labans sønner sige: »Jakob har taget alt det, vores far ejede, og af det har han skabt sig hele denne rigdom.« **2** Jakob kunne også se på Laban, at han ikke var stemt mod ham som tidligere. **3** Herren sagde til ham: »Vend tilbage til dine fædres land og til din slægt; jeg vil være med dig.«

**4** Så sendte Jakob bud efter Rakel og Lea og bad dem komme ud på marken til småkvæget, **5** og han sagde til dem: »Jeg kan se på jeres far, at han ikke er stemt mod mig som tidligere. Men min fars Gud har været med mig. **6** I ved selv, at jeg har tjent jeres far af al min kraft, **7** skønt han har bedraget mig og ændret min løn ti gange. Men Gud har ikke givet ham lov til at skade mig. **8** Når han sagde, at jeg skulle få de spættede dyr i løn, så fik alle dyrene spættet afkom; og når han sagde, at jeg skulle få de stribede dyr i løn, så fik alle dyrene stribet afkom. **9** Sådan tog Gud hjorden fra jeres far og gav den til mig. **10** Ved den tid dyrene parrede sig, så jeg i drømme, at hannerne, der sprang på hunnerne, var stribede og spættede og blakkede. **11** I drømmen sagde Guds engel til mig: Jakob! Jeg svarede ja, **12** og han sagde: Løft dine øjne og se, hvordan alle hannerne, der springer på hunnerne, er stribede, spættede og blakkede. Jeg har set alt, hvad Laban har gjort mod dig. **13** Jeg er Betels Gud, dér hvor du salvede en stenstøtte og aflagde løfte til mig. Forlad nu dette land, og vend tilbage til dit fædreland.« **14** Rakel og Lea svarede ham: »Vi har ikke længere lod og del i vores fars hus. **15** Har han ikke regnet os for fremmede? Han har jo solgt os, og han har brugt hele den sum, han fik for os. **16** Hele den rigdom, Gud har taget fra vores far, tilhører os og vores børn. Gør blot alt, hvad Gud har sagt til dig.« **17** Så satte Jakob sine børn og sine koner op på kamelerne, **18** og han tog hele sin hjord med sig og al den rigdom og hele den ejendom, han havde samlet sig i Paddan-Aram, for at drage til sin far Isak i Kana’an.

**19** Mens Laban var ude for at klippe sine får, stjal Rakel sin fars husguder. **20** Jakob narrede aramæeren Laban og fortalte ham ikke, at han ville flygte. **21** Så flygtede han med alt, hvad han ejede; han gik over Eufratfloden og satte kursen mod Gileads bjergland.

#### Pagtslutningen mellem Jakob og Laban

**22** Da Laban to dage efter fik at vide, at Jakob var flygtet, **23** tog han sine slægtninge med sig og satte efter ham, og efter syv dagsrejser indhentede han ham i Gileads bjergland. **24** Men om natten kom Gud i en drøm til aramæeren Laban og sagde til ham: »Tag dig i agt for at sige noget til Jakob!«

**25** Da Laban indhentede Jakob, havde Jakob slået sit telt op på bjerget, og Laban og hans slægtninge slog lejr i Gileads bjergland. **26** Laban sagde til Jakob: »Hvad er det, du har gjort? Du har narret mig og ført mine døtre bort, som om de var krigsfanger. **27** Hvorfor narrede du mig og holdt din flugt hemmelig? Hvorfor fortalte du det ikke, så jeg kunne tage afsked med dig med glædesråb og sang til pauke og citer. **28** Hvorfor gav du mig ikke mulighed for at kysse mine børnebørn og mine døtre? Hvor har du dog båret dig tåbeligt ad! **29** Det står i min magt at handle ondt mod jer; men jeres faders Gud sagde til mig i nat: Tag dig i agt for at sige noget til Jakob! **30** Du er altså taget af sted, fordi du længtes efter din fars hus. Men hvorfor har du stjålet mine guder?«

**31** Jakob svarede Laban: »Jeg var bange, for jeg tænkte, at du ville røve dine døtre fra mig. **32** Men den, du finder dine guder hos, skal miste livet. Gennemsøg, hvad jeg har, med vores slægtninge som vidner, og tag, hvad der tilhører dig.« Jakob vidste ikke, at Rakel havde stjålet dem. **33** Så gik Laban ind i Jakobs telt og ind i Leas telt og ind i de to trælkvinders telt, men fandt dem ikke. Da han var kommet ud af Leas telt, gik han ind i Rakels telt. **34** Men Rakel havde taget husguderne og lagt dem i kamelsadeltasken og sat sig oven på dem. Laban gennemsøgte nu hele teltet uden at finde dem. **35** Rakel sagde til sin far: »Du må ikke tage det ilde op, at jeg ikke rejser mig for dig, herre, men jeg har det altså på kvinders vis!« Og Laban ledte og ledte, men fandt ikke husguderne.

**36** Da blev Jakob vred; han gik i rette med Laban og sagde til ham: »Hvad er min forbrydelse, og hvad er min synd, siden du forfølger mig? **37** Nu har du gennemsøgt alle mine ting. Hvad har du fundet af ting, som stammer fra dit hus? Læg det frem her for mine og dine slægtninge, så de kan dømme os imellem. **38** Nu har jeg været hos dig i tyve år. Dine får og geder har ikke født i utide. Vædderne i din hjord har jeg ikke fortæret. **39** Jeg kom ikke til dig med sønderrevne dyr, men erstattede dem selv. Både det, der blev stjålet om dagen, og det, der blev stjålet om natten, krævede du erstatning for. **40** Om dagen blev jeg fortæret af heden, om natten af kulden, og søvnen flygtede fra mine øjne. **41** Nu har jeg været i dit hus i tyve år; fjorten år har jeg tjent hos dig for dine to døtre og seks år for dit småkvæg, og du har ændret min løn ti gange. **42** Hvis ikke min faders Gud, Abrahams Gud og Isaks Rædsel, havde været med mig, havde du nu sendt mig tomhændet bort. Men Gud har set min lidelse og mit slid, og i nat fældede han sin dom.« **43** Laban svarede Jakob: »Døtrene er mine, børnene er mine, småkvæget er mit; alt hvad du ser, er mit. Men hvad kan jeg i dag gøre for mine døtre eller for de børn, de har født? **44** Lad os to nu slutte pagt. Den skal være vidne mellem dig og mig.«

**45** Så tog Jakob en sten og rejste den som stenstøtte, **46** og han gav sine slægtninge besked om at samle sten sammen. De tog nogle sten og lavede en stendynge, og derefter holdt de måltid ved stendyngen. **47** Laban kaldte den Jegar-Sahaduta, men Jakob kaldte den Gal’ed. **48** Laban sagde: »Denne stendynge skal i dag være vidne mellem dig og mig.« Derfor fik den navnet Gal’ed. **49** Den kaldes også Mispa, for Laban sagde: »Måtte Herren holde øje med dig og mig, når vi ikke længere kan se hinanden. **50** Hvis du behandler mine døtre dårligt, og hvis du tager dig andre koner ved siden af dem, da skal du vide, at selv om intet menneske er til stede, er Gud vidne mellem dig og mig.« **51** Og Laban sagde til Jakob: »Her er denne stendynge, og her står den stenstøtte, jeg har rejst mellem dig og mig. **52** Både stendyngen og stenstøtten skal være vidne på, at jeg ikke i fjendtlig hensigt går ind på dit område forbi stendyngen, og at du heller ikke i fjendtlig hensigt går ind på mit område forbi stendyngen og stenstøtten. **53** Abrahams Gud og Nakors Gud skal dømme os imellem.« Det er deres faders Gud. Så svor Jakob ved sin far Isaks Rædsel. **54** Jakob bragte et slagtoffer på bjerget og indbød sine slægtninge til måltid; og de holdt måltid og blev natten over på bjerget.

### 1 Mos 32

#### Jakobs kamp

**1** Om morgenen kyssede Laban sine børnebørn og sine døtre og tog afsked med dem. Derefter vendte han hjem, **2** mens Jakob fortsatte sin rejse. Han mødte Guds engle, **3** og da han så dem, sagde han: »Her er Guds lejr.« Derfor kaldte han stedet Mahanajim.

**4** Jakob sendte nogle folk i forvejen til sin bror Esau i landet Se’ir, Edoms land. **5** Han gav sendebudene den besked: »I skal sige til min herre Esau: Dette siger din tjener Jakob: Jeg har boet som fremmed hos Laban og opholdt mig der indtil nu, **6** og jeg har fået okser, æsler og småkvæg, trælle og trælkvinder. Nu sender jeg bud for at lade dig det vide, herre, i håb om at finde nåde for dine øjne.«

**7** Sendebudene vendte tilbage til Jakob og sagde: »Vi kom til din bror Esau; han er nu på vej imod dig med fire hundrede mand.« **8** Jakob blev meget bange, og i sin angst delte han sine folk, fårene, køerne og kamelerne i to lejre. **9** Han tænkte: »Støder Esau på den ene lejr og slår den, kan den anden lejr slippe væk.« **10** Og Jakob bad: »Min fader Abrahams Gud og min fader Isaks Gud, Herre, du, som sagde til mig: ›Vend tilbage til dit land og til din slægt; jeg vil vise dig godhed.‹ **11** Jeg er for ringe til al den godhed og trofasthed, du har vist din tjener. Jeg havde kun min stav, da jeg gik over Jordan her, og nu er jeg blevet til to lejre. **12** Red mig nu fra min bror Esau, for jeg er bange for ham; han kan komme og slå mig ihjel sammen med mødre og børn. **13** Du har selv sagt, at du vil vise mig godhed og gøre mine efterkommere så talrige som havets sand, der ikke kan tælles.« **14** Og han blev dér om natten.

Han tog en gave af det, han ejede, til sin bror Esau: **15** to hundrede geder og tyve bukke, to hundrede får og tyve væddere, **16** tredive diegivende kameler med deres føl, fyrre køer og ti tyre, tyve æselhopper og ti æsler. **17** Dem overlod han til sine folk i adskilte hjorde, og han sagde til dem: »Gå i forvejen, og hold god afstand mellem hjordene.« **18** Til den første gav han den besked: »Når du møder min bror Esau, og han spørger dig, hvem din herre er, hvor du skal hen, og hvem der ejer den hjord, du driver, **19** skal du svare: De tilhører din tjener Jakob. Det er en gave, han sender til dig, min herre Esau. Han kommer selv bagefter.« **20** Også den anden og den tredje og alle de andre, der drev hjordene, gav han besked om at sige sådan til Esau, når de mødte ham; **21** de skulle sige: »Din tjener Jakob kommer selv bagefter.« Han tænkte nemlig: »Jeg vil forsone ham ved hjælp af den gave, der går i forvejen. Bagefter vil jeg selv træde frem for ham; måske vil han så tage venligt imod mig.« **22** Så gik gaven i forvejen, mens han selv blev i lejren om natten.

**23** Samme nat stod han op og tog sine to koner, sine to trælkvinder og sine elleve børn og gik over Jabboks vadested; **24** han satte dem over floden, og alt, hvad han ejede, bragte han også over. **25** Jakob var nu alene tilbage. En mand gav sig i kamp med ham, lige til det blev lyst. **26** Da han indså, at han ikke kunne besejre ham, gav han ham under kampen et slag på hofteskålen, så Jakobs hofteskål gik af led. **27** »Slip mig!« sagde han, »det er ved at blive lyst.« Men Jakob svarede: »Jeg slipper dig ikke, før du velsigner mig.« **28** Manden spurgte ham: »Hvad er dit navn?« Han svarede: »Jakob.« **29** Så sagde han: »Du skal ikke længere hedde Jakob, men Israel, for du har kæmpet med Gud og mennesker, og du har sejret«. **30** Jakob sagde: »Sig mig dit navn!« Han spurgte: »Hvorfor spørger du om mit navn?« Så velsignede han ham dér.

**31** Jakob kaldte stedet Penuel, »for jeg har set Gud ansigt til ansigt og har reddet livet«. **32** Netop da han gik forbi Penuel, stod solen op; og han haltede på grund af hoften.

**33** Derfor undlader israelitterne den dag i dag at spise hoftenerven, som ligger over hofteskålen. For Jakob havde fået et slag på hofteskålen lige på hoftenerven.

### 1 Mos 33

#### Jakob og Esau mødes

**1** Jakob fik øje på Esau, og da han så, at han kom med fire hundrede mand, fordelte han børnene på Lea og Rakel og de to trælkvinder; **2** han stillede trælkvinderne og deres børn forrest, Lea og hendes børn længere tilbage og Rakel og Josef bagest. **3** Selv gik han foran dem, og han kastede sig til jorden syv gange, mens han nærmede sig sin bror. **4** Esau løb ham i møde, omfavnede ham, faldt ham om halsen og kyssede ham, og de græd. **5** Da Esau fik øje på kvinderne og børnene, sagde han: »Hvem er det, du har med?« Jakob svarede: »Det er de børn, Gud i sin nåde har givet din tjener.« **6** Nu kom trælkvinderne og deres børn og kastede sig ned. **7** Derefter kom Lea og hendes børn og kastede sig ned, og til sidst kom Josef og Rakel og kastede sig ned. **8** Esau spurgte: »Hvad ville du med hele den lejr, jeg mødte?« Jakob svarede: »Jeg ville finde nåde for dine øjne, herre.« **9** Men Esau sagde: »Jeg har rigeligt, bror. Behold du, hvad der er dit.« **10** »Nej,« sagde Jakob, »hvis jeg har fundet nåde for dine øjne, så tag imod min gave, nu da jeg selv er trådt frem for dig, som man træder frem for Gud, og du har taget venligt imod mig. **11** Tag imod den gave, jeg bringer dig, for Gud har været nådig mod mig, og jeg har alt, hvad jeg har brug for.« Han blev ved at nøde ham, og så tog han imod den.

**12** Derpå sagde Esau: »Lad os nu bryde op og drage videre; jeg vil gå foran dig.« **13** Men Jakob svarede: »Du ved, herre, at jeg må tage hensyn til, at børnene er små, og at fårene og køerne er diegivende. Hvis man blot én dag driver dem for hårdt frem, vil alle fårene dø. **14** Gå du i forvejen, herre, så vil jeg drage videre i ro og mag med den fart, som passer kvæget og børnene, indtil jeg når frem til dig i Se’ir, herre.« **15** Esau sagde: »Jeg vil i det mindste lade nogle af mine folk blive tilbage hos dig.« Men han sagde: »Hvorfor dog det? Måtte jeg blot finde nåde for dine øjne, herre.« **16** Samme dag begav Esau sig da på vej tilbage til Se’ir. **17** Men Jakob brød op og drog til Sukkot. Dér byggede han sig et hus og lavede hytter til sit kvæg. Derfor hedder stedet Sukkot.

#### Sikem og Dina

**18** På sin rejse fra Paddan-Aram kom Jakob i god behold til byen Sikem i Kana’an og slog lejr uden for byen. **19** Han købte det stykke jord, hvor han slog sit telt op, af Sikems far Hamors sønner for hundrede kesita. **20** Dér rejste han et alter og kaldte det »Gud, Israels Gud«.

### 1 Mos 34

**1** Engang gik Dina, den datter Lea havde født Jakob, ud for at besøge kvinderne dér på egnen. **2** Sikem, der var søn af fyrsten i landet, hivvitten Hamor, så hende; og han greb hende, lå med hende og voldtog hende. **3** Han blev indtaget i Jakobs datter Dina; han blev forelsket i pigen og talte kærligt til hende. **4** Derfor sagde han til sin far Hamor, at han skulle skaffe ham pigen til kone.

**5** Jakob hørte, at Sikem havde skændet hans datter Dina; men da hans sønner var ude på marken hos kvæget, sagde han ingenting om det, før de kom hjem. **6** Sikems far Hamor var gået hen til Jakob for at tale med ham. **7** Da Jakobs sønner kom hjem fra marken og hørte om det, følte de sig krænket, og de blev meget vrede, fordi Sikem havde begået den nedrighed i Israel at ligge med Jakobs datter. Den slags bør ikke ske! **8** Hamor talte med dem og sagde: »Min søn Sikem har tabt sit hjerte til jeres søster. Lad ham få hende til kone, **9** så vi bringer os i familie med hinanden; giv os jeres døtre, og gift jer med vores døtre. **10** Bliv hos os! Landet ligger åbent for jer; slå jer ned, drag frit omkring, og bliv bofaste her.« **11** Sikem sagde til hendes far og hendes brødre: »Måtte jeg vinde jeres velvilje! Alt, hvad I kræver, vil jeg give jer. **12** I kan forlange en stor brudekøbssum og gave af mig. Jeg vil give jer, hvad I kræver, hvis I bare vil lade mig få pigen til kone.« **13** Jakobs sønner gav Sikem og hans far Hamor et listigt svar, fordi han havde skændet deres søster Dina. **14** De sagde til dem: »Det kan vi ikke gøre! Vi kan ikke give vores søster til en uomskåret mand, for det anser vi for en skændsel. **15** Vi kan kun gå ind på jeres forslag, hvis I bliver som vi og lader alle af mandkøn hos jer omskære. **16** Så vil vi give jer vores døtre, og vi kan gifte os med jeres døtre og blive boende hos jer, så vi bliver ét folk. **17** Men hvis I ikke retter jer efter os og lader jer omskære, tager vi vores søster og går vores vej.« **18** Det svar var Hamor og hans søn Sikem godt tilfreds med, **19** og den unge mand tøvede ikke med at gøre, hvad de havde sagt, for han holdt meget af Jakobs datter, og han var den mest ansete i sin fars hus.

**20** Så gik Hamor og hans søn Sikem til porten i deres by og sagde til byens mænd: **21** »Disse mænd er os venligt stemt. Lad dem blive her i landet og drage frit omkring. Der er jo plads nok til dem i landet. Vi kan gifte os med deres døtre og give dem vores døtre. **22** De vil gå ind på vores forslag om at blive boende hos os, så vi bliver ét folk, men kun hvis alle af mandkøn hos os lader sig omskære, ligesom de selv er omskårne. **23** Deres hjorde, deres ejendom og alt deres kvæg bliver jo vores. Lad os bare gå ind på deres forslag, så de bliver boende hos os.« **24** Alle byens mænd var enige med Hamor og hans søn Sikem, og alle af mandkøn i byen lod sig omskære.

**25** Da de to dage efter lå med feber, greb Jakobs to sønner Simeon og Levi, Dinas brødre, hver sit sværd og trængte uhindret ind i byen og slog alle mænd ihjel. **26** Hamor og hans søn Sikem dræbte de med sværd, og så hentede de Dina i Sikems hus og drog bort. **27** Jakobs sønner kastede sig over de dræbte og plyndrede byen, som havde skændet deres søster. **28** De tog får, køer og æsler, alt hvad der var i byen og på marken. **29** Alle deres rigdomme, alle kvinder og børn førte de bort, og de plyndrede husene for alt, hvad der var.

**30** Men Jakob sagde til Simeon og Levi: »I styrter mig i ulykke ved at lægge mig for had hos landets indbyggere, kana’anæerne og perizzitterne. Vi er jo kun få. Samler de sig mod mig, slår de mig, så både jeg og mit hus bliver udryddet.« **31** Men de svarede: »Skulle han have lov til at behandle vores søster som en skøge?«

### 1 Mos 35

#### Jakob i Betel

**1** Gud sagde til Jakob: »Drag op til Betel, slå dig ned der, og byg et alter for den Gud, der viste sig for dig, da du var på flugt for din bror Esau.« **2** Så sagde Jakob til sin familie og til alle sine folk: »Fjern de fremmede guder, I har hos jer, rens jer, og skift tøj. **3** Lad os drage op til Betel; dér vil jeg bygge et alter for den Gud, som hørte min bøn, dengang jeg var i nød, og som var med mig på min rejse.« **4** De gav Jakob alle de fremmede guder, de havde hos sig, og de ringe, de havde i ørerne. Han gravede det hele ned under egen ved Sikem, **5** og så brød de op. Men en gudsrædsel kom over de omkringliggende byer, så ingen forfulgte Jakobs sønner.

**6** Jakob kom til Luz i Kana’an, det samme som Betel, sammen med alle sine folk. **7** Dér byggede han et alter og kaldte stedet El-Betel, for dér havde Gud åbenbaret sig for ham, da han var på flugt for sin bror.

**8** Rebekkas amme Debora døde, og hun blev begravet under egen neden for Betel; derfor kaldte han den Grædeegen.

**9** Gud viste sig igen for Jakob, efter at han var kommet hjem fra Paddan-Aram. Han velsignede ham **10** og sagde til ham: »Dit navn er Jakob; men nu skal du ikke længere hedde Jakob. Dit navn skal være Israel.« Og han gav ham navnet Israel. **11** Han sagde til ham: »Jeg er Gud den Almægtige. Bliv frugtbar og talrig! Et folk, ja, en mængde folkeslag skal nedstamme fra dig, og konger skal fremstå af dit eget kød og blod. **12** Det land, jeg gav Abraham og Isak, giver jeg dig og dine efterkommere.« **13** Så steg Gud op fra ham, dér hvor han havde talt med ham. **14** Jakob rejste en støtte, en stenstøtte, på det sted, hvor Gud havde talt med ham, og han udgød drikoffer på den og hældte olie over den. **15** Og stedet, hvor Gud havde talt med ham, kaldte Jakob Betel.

#### Benjamins fødsel og Rakels død

**16** De brød op fra Betel. Da de endnu var et stykke vej fra Efrat, skulle Rakel føde, og det blev en hård fødsel. **17** Da fødslen var på sit højeste, sagde jordemoderen til hende: »Du skal ikke være bange. Også denne gang får du en søn.« **18** Lige før Rakel udåndede – for det kostede hende livet – gav hun ham navnet Ben-Oni; men hans far kaldte ham Benjamin. **19** Da Rakel var død, blev hun begravet ved vejen til Efrat, det samme som Betlehem. **20** Jakob rejste en stenstøtte på hendes grav. Det er Rakels gravstøtte, som står der den dag i dag.

**21** Israel brød op og slog sit telt op på den anden side af Migdal-Eder. **22** Mens Israel boede der på egnen, gik Ruben hen og lå med sin fars medhustru Bilha. Det fik Israel at vide.

#### Jakobs sønner. Isaks død

Jakob havde nu tolv sønner. **23** Leas sønner var: Ruben, Jakobs førstefødte, Simeon, Levi, Juda, Issakar og Zebulon. **24** Rakels sønner var: Josef og Benjamin. **25** Rakels trælkvinde Bilhas sønner var: Dan og Naftali. **26** Leas trælkvinde Zilpas sønner var: Gad og Asher. Det var de sønner, Jakob fik i Paddan-Aram.

**27** Jakob kom til sin far Isak i Mamre i Kirjat-Arba, det samme som Hebron, hvor Abraham og Isak havde boet som fremmede. **28** Isak levede 180 år. **29** Så døde han og gik til sin slægt, gammel og mæt af dage. Hans sønner, Esau og Jakob, begravede ham.

### 1 Mos 36

#### Esaus slægt

**1** Dette er Esaus slægt; Esau er den samme som Edom. **2** Esau giftede sig med kana’anæiske kvinder: Ada, datter af hittitten Elon, Oholibama, datter af hivvitten Sib’ons søn Ana, **3** og Basemat, datter af Ismael og søster til Nebajot. **4** Ada fødte ham Elifaz, Basemat fødte Re’uel, **5** og Oholibama fødte Je’ush, Jalam og Kora. Det var de sønner, Esau fik i Kana’an.

**6** Esau tog sine koner, sine sønner og døtre, hele sin husstand, sin hjord, alt sit kvæg og hele den ejendom, han havde samlet sig i Kana’an, forlod sin bror Jakob og drog til landet Se’ir. **7** For de ejede begge to så meget, at de ikke kunne bo der sammen; det land, hvor de boede som fremmede, kunne ikke brødføde dem, så store var deres hjorde. **8** Esau bosatte sig da i Se’irs bjerge; Esau er den samme som Edom.

**9** Dette er Esaus slægt. Han er stamfader til edomitterne i Se’irs bjerge. **10** Dette er navnene på Esaus sønner: Elifaz, søn af Esaus kone Ada, Re’uel, søn af Esaus kone Basemat. **11** Elifaz’ sønner var: Teman, Omar, Sefo, Gatam og Kenaz. **12** Timna var Esaus søn Elifaz’ medhustru. Hun fødte ham Amalek. Det var Esaus kone Adas sønnesønner. **13** Dette er Re’uels sønner: Nahat, Zera, Shamma og Mizza. Det var Esaus kone Basemats sønnesønner. **14** Dette er Esaus kone Oholibamas sønner; hun var datter af Sib’ons søn Ana: Hun fødte ham Je’ush, Jalam og Kora.

**15** Dette er de stammehøvdinge, der nedstammede fra Esaus sønner: Esaus førstefødte søn Elifaz’ sønner: Høvdingene Teman, Omar, Sefo, Kenaz, **16** Kora, Gatam og Amalek. Det var de høvdinge i Edom, der nedstammede fra Elifaz; de var Adas sønnesønner. **17** Dette er Esaus søn Re’uels sønner: Høvdingene Nahat, Zera, Shamma og Mizza. Det var de høvdinge i Edom, der nedstammede fra Re’uel; de var Esaus kone Basemats sønnesønner. **18** Dette er Esaus kone Oholibamas sønner: Høvdingene Je’ush, Jalam og Kora. Det var de høvdinge, der nedstammede fra Esaus kone Oholibama, Anas datter. **19** Det var Esaus sønner, og det var de høvdinge, der nedstammede fra dem. Esau er den samme som Edom.

**20** Dette er horitten Se’irs sønner, som boede i landet: Lotan, Shobal, Sib’on, Ana, **21** Dishon, Eser og Dishan. Det var Se’irs sønner, horitternes stammehøvdinge i Edom. **22** Lotans sønner var: Hori og Hemam. Lotans søster var Timna. **23** Dette er Shobals sønner: Alvan, Manahat, Ebal, Shefo og Onam. **24** Dette er Sib’ons sønner: Ajja og Ana. Det var den Ana, som fandt de varme kilder i ørkenen, da han vogtede sin far Sib’ons æsler. **25** Dette er Anas børn: Dishon og Oholibama, Anas datter. **26** Dette er Dishons sønner: Hemdan, Eshban, Jitran og Keran. **27** Dette er Esers sønner: Bilhan, Za’avan og Akan. **28** Dette er Dishans sønner: Us og Aran.

**29** Dette er horitternes stammehøvdinge: Høvdingene Lotan, Shobal, Sib’on, Ana, **30** Dishon, Eser og Dishan. Det var horitternes høvdinge, stamme for stamme, i landet Se’ir.

**31** Dette er de konger, som regerede i Edom, før israelitterne fik deres første konge: **32** Bela, Beors søn, var konge i Edom. Hans by hed Dinhaba. **33** Da Bela døde, blev Jobab, Zeras søn fra Bosra, konge efter ham. **34** Da Jobab døde, blev Husham fra temanitternes land konge efter ham. **35** Da Husham døde, blev Hadad, Bedads søn, konge efter ham. Det var ham, der slog midjanitterne i Moabs land. Hans by hed Avit. **36** Da Hadad døde, blev Samla fra Masreka konge efter ham. **37** Da Samla døde, blev Saul fra Rehobot ved floden konge efter ham. **38** Da Saul døde, blev Ba’al-Hanan, Akbors søn, konge efter ham. **39** Da Ba’al-Hanan, Akbors søn, døde, blev Hadar konge efter ham. Hans by hed Pa’u, og hans hustru hed Mehetab’el og var datter af Matred, der var datter af Mezahab.

**40** Dette er navnene på Esaus stammehøvdinge nævnt efter deres slægter og bosteder: Høvdingene Timna, Alva, Jetet, **41** Oholibama, Ela, Pinon, **42** Kenaz, Teman, Mibsar, **43** Magdiel og Iram. Det var Edoms stammehøvdinge efter deres bosteder i det land, de ejede. Det var Esau, stamfader til edomitterne.

### 1 Mos 37

#### Josef og hans brødre

**1** Jakob blev boende i Kana’an, hvor hans far havde boet som fremmed. **2** Dette er Jakobs slægtshistorie. Josef var sytten år, og han vogtede får sammen med sine brødre. Han tjente hos de sønner, hans far havde med sine koner Bilha og Zilpa. Og Josef fortalte deres far det onde, han hørte om dem.

**3** Israel elskede Josef mest af alle sine sønner, for han havde fået ham i sin alderdom. Han lod en lang ærmekjortel lave til ham. **4** Da hans brødre så, at deres far elskede ham mest af alle brødrene, kom de til at hade ham og kunne ikke tale venligt til ham.

**5** Engang havde Josef en drøm, som han fortalte sine brødre, og de kom til at hade ham endnu mere. **6** Han sagde til dem: »Nu skal I høre, hvad jeg har drømt! **7** Vi var ved at binde neg ude på marken; mit neg rejste sig og blev stående, mens jeres neg slog kreds om mit neg og bøjede sig for det.« **8** Da sagde brødrene til ham: »Skal du måske være konge og hersker over os?« Og de hadede ham endnu mere på grund af de drømme, han fortalte dem. **9** Så havde han igen en drøm, som han fortalte sine brødre; han sagde: »Nu har jeg igen haft en drøm: Jeg så solen, månen og elleve stjerner bøje sig for mig.« **10** Da han fortalte sin far og sine brødre den, skældte hans far ham ud og sagde til ham: »Hvad er det for en drøm, du har haft? Skulle jeg og din mor og dine brødre virkelig komme og bøje os for dig?« **11** Hans brødre blev skinsyge på ham, men hans far glemte ikke drømmen.

**12** Engang var hans brødre taget ud for at vogte deres fars får ved Sikem. **13** Israel sagde til Josef: »Dine brødre vogter får ved Sikem. Nu vil jeg sende dig til dem!« Han svarede: »Ja, far!« **14** Så sagde han: »Tag af sted og se, hvordan dine brødre har det, og hvordan det går med fårene; bring mig så besked tilbage.« Så sendte han ham af sted fra Hebrons dal, og han kom til Sikem.

**15** Da han flakkede om på marken, mødte han en mand, som spurgte ham: »Hvad leder du efter?« **16** Han svarede: »Jeg leder efter mine brødre; fortæl mig, hvor de vogter får.« **17** Så sagde manden: »De er taget herfra. Jeg hørte dem sige, at de ville til Dotan.« Så gik Josef efter sine brødre og fandt dem i Dotan. **18** De så ham i det fjerne, og før han nåede hen til dem, lagde de planer om at dræbe ham. **19** De sagde til hinanden: »Dér kommer den drømmemester! **20** Lad os slå ham ihjel og kaste ham i en af cisternerne og sige, at et rovdyr har ædt ham. Lad os så se, hvad der kommer ud af hans drømme!«

**21** Da Ruben hørte det, ville han redde ham fra dem og sagde: »Lad os ikke slå ham ihjel! **22** I må ikke udgyde blod,« sagde Ruben til dem; »kast ham i cisternen her på marken, men læg ikke hånd på ham!« Han ville nemlig redde ham fra dem og bringe ham tilbage til faderen.

**23** Da Josef kom hen til sine brødre, rev de kjortlen af ham, den lange ærmekjortel. **24** Så tog de ham og kastede ham i cisternen; den var tom, der var ikke vand i den. **25** Så satte de sig ned og spiste. Da de så op, fik de øje på en ismaelitisk karavane, der kom fra Gilead; kamelerne var læsset med tragakant-gummi, storax-balsam og ladanum-harpiks, som de skulle ned til Egypten med. **26** Da sagde Juda til sine brødre: »Hvilken fordel har vi af at slå vores bror ihjel og skjule drabet? **27** Kom, lad os sælge ham til ismaelitterne. Vi vil ikke lægge hånd på ham; han er jo vores kødelige bror.« Det gik brødrene med til.

**28** Nogle midjanitiske handelsmænd kom forbi. De trak Josef op af cisternen og solgte ham for tyve sekel sølv til ismaelitterne, som tog ham med til Egypten.

**29** Da Ruben vendte tilbage til cisternen og så, at Josef ikke var der, flængede han sine klæder **30** og gik tilbage og sagde til sine brødre: »Drengen er der ikke! Hvad skal jeg dog gøre?« **31** Så tog de Josefs kjortel, slagtede en gedebuk og dyppede kjortlen i blodet. **32** De sendte den lange ærmekjortel hjem til deres far med den besked: »Vi har fundet denne her. Se nøje efter, om ikke det er din søns kjortel!« **33** Han genkendte den og udbrød: »Det er min søns kjortel! Et rovdyr har ædt ham! Josef er blevet sønderrevet!« **34** Så flængede Jakob sine klæder og lagde sæk om lænderne, og han sørgede over sin søn i lang tid. **35** Alle hans sønner og døtre kom for at trøste ham, men han ville ikke lade sig trøste og sagde: »I sorg vil jeg gå ned i dødsriget til min søn.« Og hans far græd over ham.

**36** Midjanitterne solgte ham i Egypten til Faraos hofmand Potifar, chefen for livvagten.

### 1 Mos 38

#### Juda og Tamar

**1** På den tid forlod Juda sine brødre og tog ind hos en mand i Adullam, der hed Hira. **2** Dér så han en datter af en kana’anæer, der hed Shua, og hende giftede han sig med. Han gik ind til hende, **3** og hun blev gravid og fødte en søn, som hun kaldte Er. **4** Hun blev gravid igen og fødte en søn, som hun kaldte Onan. **5** Hun fødte endnu en søn, som hun kaldte Shela. Det var i Kezib, hun fødte ham.

**6** Juda tog en kone til sin førstefødte søn Er; hun hed Tamar. **7** Men Er, Judas førstefødte søn, vakte Herrens mishag, så Herren lod ham dø. **8** Så sagde Juda til Onan: »Gå ind til din brors kone, og udfør din svogerpligt, så du kan skaffe din bror afkom.« **9** Men Onan vidste, at det afkom ikke ville blive regnet for hans, så hver gang han gik ind til sin brors kone, lod han sin sæd gå til spilde på jorden for ikke at skaffe sin bror afkom. **10** Det, han gjorde, var ondt i Herrens øjne, så Herren lod også ham dø. **11** Da sagde Juda til sin svigerdatter Tamar: »Nu må du sidde enke i din fars hus, til min søn Shela bliver voksen.« Han var bange for, at også Shela skulle dø ligesom brødrene. Så tog Tamar hjem og boede i sin fars hus.

**12** Lang tid efter døde Judas kone, Shuas datter. Da Juda var kommet over hendes død, tog han sammen med sin ven Hira fra Adullam til fåreklipning i Timna. **13** Nu fik Tamar at vide, at hendes svigerfar var draget op til fåreklipning i Timna. **14** Hun tog sine enkeklæder af og dækkede sit ansigt med et slør, så hun var tilhyllet. Så satte hun sig ved indgangen til Enajim på vejen til Timna. For hun vidste, at Shela nu var voksen, og alligevel var hun ikke blevet gift med ham. **15** Da Juda så hende, troede han, at hun var skøge, fordi hun havde tildækket sit ansigt. **16** Han gik hen til hende ved vejen og sagde: »Lad mig gå ind til dig.« Han vidste jo ikke, at det var hans svigerdatter. Hun sagde: »Hvad vil du give for at gå ind til mig?« **17** Han svarede: »Jeg skal sende dig et gedekid fra hjorden.« Hun sagde: »Giv mig et pant, som jeg kan have, indtil du sender det.« **18** Han spurgte: »Hvad skal jeg give dig i pant?« Hun svarede: »Din seglring med snoren, og den stav du har i hånden!« Og det gav han hende. Så gik han ind til hende, og hun blev gravid. **19** Da hun var kommet hjem, tog hun sløret af og tog igen enkeklæder på.

**20** Juda sendte sin ven fra Adullam af sted med gedekiddet for at få pantet tilbage fra kvinden, men han kunne ikke finde hende. **21** Han spurgte mændene på stedet: »Hvor er den helligskøge fra Enajim, der sad ved vejen?« De svarede: »Der har ikke været nogen helligskøge her.« **22** Så gik han tilbage til Juda og sagde: »Jeg kunne ikke finde hende, og mændene på stedet sagde, at der ikke havde været nogen helligskøge dér.« **23** Juda sagde: »Lad hende bare beholde pantet, så vi ikke bliver til spot. Nu har jeg sendt det kid, men du kunne altså ikke finde hende.«

**24** Omkring tre måneder senere fik Juda besked om, at hans svigerdatter Tamar havde bedrevet hor, og at hun også var blevet gravid af det. Da sagde han: »Før hende ud, hun skal brændes!« **25** Da hun blev ført ud, sendte hun bud til sin svigerfar med den besked: »Det er den mand, der ejer disse ting, der har gjort mig gravid. Se nu nøje efter! Hvem ejer denne seglring med snoren og denne stav?« **26** Da Juda genkendte det, sagde han: »Hun har retten på sin side; for jeg gav hende ikke til min søn Shela.« Siden lå han ikke med hende.

**27** Da hun skulle føde, viste det sig, at der var tvillinger i hendes liv. **28** Under fødslen kom den enes hånd frem; jordemoderen bandt en rød snor om den og sagde: »Det var ham, der kom ud først.« **29** Men han trak hånden tilbage, og så kom hans bror ud. Da sagde hun: »Se nu en revne, du har lavet for at komme først!« Derfor gav hun ham navnet Peres. **30** Derefter kom hans bror, som havde snoren om hånden, og ham gav hun navnet Zera.

### 1 Mos 39

#### Josef og Potifars hustru

**1** Da Josef var blevet bragt ned til Egypten, blev han af ismaelitterne, der havde bragt ham med derned, solgt til Faraos hofmand, egypteren Potifar, chefen for livvagten. **2** Herren var med Josef, så han havde lykken med sig. Han var i sin egyptiske herres hus, **3** og da hans herre så, at Herren var med ham, og at Herren lod alt, hvad han gjorde, lykkes, **4** fattede han velvilje for Josef, og Josef kom i hans tjeneste. Han satte ham til at styre sit hus og gav ham ansvar for alt, hvad han ejede. **5** Fra det øjeblik han satte ham til at styre sit hus og alt, hvad han ejede, velsignede Herren egypterens hus for Josefs skyld. Herrens velsignelse kom over alt, hvad han ejede inde og ude. **6** Han overlod Josef alt, hvad han ejede, og bekymrede sig ikke om noget som helst, undtagen den mad, han skulle spise.

Josef var smuk og så godt ud. **7** Engang skete det, at hans herres hustru kastede sine øjne på Josef og sagde: »Kom og lig hos mig!« **8** Men han vægrede sig og sagde til hende: »Min herre bekymrer sig ikke om noget i huset, men har givet mig ansvaret for alt, hvad han ejer. **9** Han har ikke mere at skulle have sagt i dette hus end jeg, og han har ikke nægtet mig noget undtagen dig, og det er, fordi du er hans hustru. Hvordan skulle jeg så kunne gøre noget så ondt og synde mod Gud?« **10** Selv om hun dag efter dag søgte at overtale Josef, ville han ikke opfylde hendes ønske om at ligge hos hende og have omgang med hende.

**11** En dag da han kom ind i huset for at gøre sit arbejde, og der ikke var nogen af husets folk til stede, **12** greb hun fat i hans kjortel og sagde: »Kom og lig hos mig!« Men han lod hende beholde kjortlen og flygtede ud. **13** Da hun så, at han var flygtet ud og havde ladet hende beholde kjortlen, **14** råbte hun på husets folk og sagde til dem: »Se, han er kommet med en hebræer, som går og gør tilnærmelser til os. Han kom ind til mig og ville ligge hos mig, men så råbte og skreg jeg. **15** Da han hørte, at jeg råbte højt, efterlod han kjortlen hos mig og flygtede ud.« **16** Hun lod hans kjortel ligge, til hans herre kom hjem. **17** Så fortalte hun ham den samme historie: »Den hebraiske træl, du kom med, kom ind og gjorde tilnærmelser til mig. **18** Men da jeg råbte højt, efterlod han kjortlen hos mig og flygtede ud.«

**19** Da hans herre hørte sin kone fortælle, at hans træl havde båret sig sådan ad mod hende, flammede hans vrede op; **20** han satte Josef i fængsel, det sted, hvor kongens fanger sad indespærret, og så sad han der i fængslet. **21** Men Herren var med Josef og viste ham godhed og lod ham finde yndest i arrestforvarerens øjne. **22** Arrestforvareren gav Josef ansvaret for alle fangerne i fængslet, så det var ham, der gjorde alt, hvad der skulle gøres. **23** Arrestforvareren tog sig ikke af noget af det, Josef havde fået ansvaret for; det var, fordi Herren var med Josef, og det, han gjorde, lod Herren lykkes.

### 1 Mos 40

#### Josef tyder hofmændenes drømme

**1** Nogen tid efter forsyndede egypterkongens mundskænk og bager sig mod deres herre, egypterkongen. **2** Farao blev vred på sine to hofmænd, hofmundskænken og hofbageren, **3** og satte dem i forvaring hos chefen for livvagten, i det fængsel, hvor Josef sad indespærret. **4** Chefen for livvagten satte Josef til at betjene dem.

Da de havde siddet i forvaring et stykke tid, **5** havde de begge to, egypterkongens mundskænk og bager, der sad indespærret i fængslet, i én og samme nat hver sin drøm med hver sin betydning. **6** Da Josef kom ind til dem om morgenen, så han, at de var bekymrede. **7** Han spurgte Faraos hofmænd, som var i forvaring hos ham i hans herres hus: »Hvorfor ser I så mismodige ud i dag?« **8** De svarede: »Vi har haft en drøm, og her er ingen, der kan tyde den.« Men Josef sagde til dem: »Det er Gud, der tyder drømme. Fortæl mig den!« **9** Hofmundskænken fortalte så Josef sin drøm: »I min drøm så jeg en vinstok, **10** og på vinstokken var der tre ranker. Så snart den satte skud, blomstrede den, og dens klaser blev til modne druer. **11** Jeg havde Faraos bæger i hånden, og jeg tog druerne og pressede saften ud i Faraos bæger og rakte det til Farao.« **12** Josef sagde til ham: »Sådan skal drømmen tydes: De tre ranker er tre dage. **13** Om tre dage skal Farao løfte dit hoved og genindsætte dig i din stilling. Så skal du række Farao hans bæger, som du gjorde, dengang du var mundskænk hos ham. **14** Bare du så vil huske mig, når det går dig godt, og vise mig den godhed at nævne mig for Farao og få mig ud af dette hus. **15** For jeg er blevet røvet fra hebræernes land, og jeg har heller ikke gjort noget her, de kunne sætte mig i fangehullet for.«

**16** Da hofbageren så, at Josef gav en god tydning, sagde han til ham: »Det var på samme måde i min drøm: Jeg havde tre kurve med bagværk på hovedet. **17** I den øverste kurv var der al slags bagværk til Farao; men fuglene åd af kurven på mit hoved.« **18** Josef sagde: »Sådan skal drømmen tydes: De tre kurve er tre dage. **19** Om tre dage vil Farao løfte dit hoved og hænge dig på et træ, og fuglene skal æde kødet på dig.«

**20** To dage efter var det Faraos fødselsdag; han holdt gilde for alle sine folk, og omgivet af sine folk løftede han hofmundskænkens og hofbagerens hoved. **21** Hofmundskænken genindsatte han i hans embede, så han kunne række Farao bægeret, **22** og hofbageren hængte han på et træ, sådan som Josef havde tydet det for dem. **23** Men hofmundskænken huskede ikke Josef. Han glemte ham.

### 1 Mos 41

#### Josef tyder Faraos drømme

**1** To år senere havde Farao en drøm: Han stod ved Nilen, **2** og op af Nilen steg syv smukke og velnærede køer. De gav sig til at græsse mellem sivene. **3** Efter dem steg syv andre køer op af Nilen, grimme og magre. De stillede sig på Nilens bred ved siden af de første køer. **4** De grimme og magre køer åd de syv smukke og velnærede køer. Så vågnede Farao. **5** Han faldt i søvn igen og drømte: Syv tykke og gode aks voksede frem på ét strå. **6** Efter dem spirede syv aks frem, tynde og afsvedet af østenvinden. **7** De tynde aks slugte de syv tykke og fulde aks. Så vågnede Farao og blev klar over, at det var en drøm.

**8** Om morgenen var han fuld af uro og sendte bud efter alle Egyptens mirakelmagere og vismænd; han fortalte dem sin drøm, men ingen kunne tyde den for Farao. **9** Da sagde hofmundskænken til Farao: »Nu må jeg minde om mine forsyndelser. **10** Farao var blevet vred på sine tjenere hofbageren og mig og havde sat os i forvaring hos chefen for livvagten. **11** Én og samme nat havde han og jeg en drøm; vores drømme havde hver sin betydning. **12** Nu var der hos os en ung hebræer, der var i tjeneste hos chefen for livvagten. Da vi fortalte ham vores drømme, tydede han dem for os; han gav drømmene hver sin tydning, **13** og som han tydede dem, sådan gik det: Jeg blev genindsat i min stilling, men den anden blev hængt på et træ.«

**14** Da sendte Farao bud efter Josef, og han blev straks lukket ud af fangehullet. Han blev klippet, skiftede tøj og trådte frem for Farao. **15** Farao sagde til Josef: »Jeg har haft en drøm, som ingen kan tyde, men jeg har hørt om dig, at du kan tyde en drøm, så snart du hører den.« **16** Josef svarede Farao: »Det er ikke mig, der kan. Gud vil give Farao et gunstigt svar.« **17** Så sagde Farao til Josef: »Jeg drømte, at jeg stod på Nilens bred, **18** og op af Nilen steg syv velnærede og smukke køer. De gav sig til at græsse mellem sivene. **19** Efter dem steg syv andre køer op, tynde og meget grimme og magre. Jeg har aldrig set så grimme køer i hele Egypten. **20** De magre og grimme køer åd de første syv velnærede køer. **21** Men da de havde sat dem til livs, var det ikke til at se på dem, for de var lige så grimme som før. Så vågnede jeg. **22** I en drøm så jeg derpå syv fulde og gode aks vokse frem på ét strå; **23** og efter dem spirede syv aks frem, hårde, tynde og afsvedet af østenvinden. **24** Og de tynde aks slugte de syv gode aks. Jeg fortalte det til mirakelmagerne, men ingen kunne forklare mig det.«

**25** Josef sagde da til Farao: »Faraos drømme betyder det samme. Det, Gud vil gøre, har han fortalt Farao. **26** De syv smukke køer er syv år, og de syv gode aks er syv år. Drømmene betyder det samme. **27** De syv magre og grimme køer, der steg op efter dem, er syv år, og de syv aks, der var tynde og afsvedet af østenvinden, er syv hungerår. **28** Det er det, jeg sagde til Farao: Det, Gud vil gøre, har han ladet Farao se. **29** Der vil komme syv år med stor overflod i hele Egypten. **30** Efter dem kommer syv hungerår, så al overfloden bliver glemt i Egypten, for hungersnøden vil gøre det af med landet. **31** Man vil ikke længere mærke noget til overfloden i landet på grund af den hungersnød, der følger efter, for den bliver meget knugende. **32** Og når Farao fik drømmen to gange, betyder det, at Gud er fast besluttet på det og hurtigt vil sætte det i værk. **33** Farao skulle derfor udse sig en forstandig og klog mand og sætte ham over Egypten. **34** Og Farao skulle udpege folk i landet med den opgave at opkræve en femtedel af afgrøden i Egypten i de syv overflodsår. **35** De skal indsamle alt kornet i de gode år, der kommer, og i byerne skal de under Faraos myndighed oplagre korn til føde og bevogte det. **36** Kornet skal opbevares i landet til de syv hungerår, der skal komme over Egypten, så landet ikke går til grunde under hungersnøden.«

**37** Dette forslag syntes Farao og alle hans folk godt om, **38** og Farao spurgte sine folk: »Findes der nogen, der har Guds ånd som han?« **39** Så sagde Farao til Josef: »Siden Gud har ladet dig vide alt dette, kan der ikke være nogen så forstandig og klog som du. **40** Du skal styre mit hus, og hele mit folk skal adlyde dig. Kun tronen vil jeg have frem for dig.«

**41** Farao sagde til Josef: »Hermed sætter jeg dig over hele Egypten!« **42** Og han tog sin signetring af og satte den på Josefs hånd; han gav ham en fin linneddragt på og hængte en guldkæde om hans hals. **43** Han lod ham køre i sin næstfornemste vogn, og foran ham råbte man abrek. Sådan satte han ham over hele Egypten.

**44** Farao sagde til Josef: »Jeg er Farao! Ingen i hele Egypten skal uden din tilladelse løfte hånd eller fod!« **45** Så gav Farao Josef navnet Safenat-Panea, og han gav ham Asenat til hustru; hun var datter af Potifera, præsten i On. Så drog Josef ud over hele Egypten.

**46** Josef var tredive år, da han trådte i egypterkongen Faraos tjeneste. Josef forlod nu Farao og rejste rundt i hele Egypten. **47** Landet bugnede i de syv overflodsår. **48** I de syv år, der kom i Egypten, samlede han alt korn og lagde det i byerne. Kornet fra de omkringliggende marker lagde han inde i byerne. **49** Josef oplagrede så meget korn som havets sand, så han måtte holde op med at tælle det, for det kunne ikke tælles.

**50** Endnu før hungerårene kom, fik Josef to sønner med Asenat, datter af Potifera, præsten i On. **51** Josef gav den førstefødte navnet Manasse. »For Gud har fået mig til at glemme al min ulykke og hele min fars hus.« **52** Den anden gav han navnet Efraim. »For Gud har gjort mig frugtbar i min lidelses land.«

**53** Da de syv overflodsår i Egypten var forbi, **54** begyndte de syv hungerår, sådan som Josef havde sagt. Der kom hungersnød i alle lande, men i hele Egypten var der brød. **55** Hele Egypten sultede, og folket råbte til Farao om brød; men Farao sagde til alle egypterne: »Gå til Josef, og gør, hvad han siger til jer!« **56** Hungersnøden lå over hele landet, og Josef åbnede for alle lagrene og solgte korn til egypterne. Hungersnøden blev hård i Egypten. **57** Fra hele jorden kom folk til Egypten for at købe korn hos Josef, for hungersnøden var hård på hele jorden.

### 1 Mos 42

#### Josefs brødre i Egypten

**1** Da Jakob fik at vide, at der var korn til salg i Egypten, sagde han til sine sønner: »Hvorfor står I og ser på hinanden?« **2** Og han fortsatte: »Jeg har hørt, at der er korn til salg i Egypten. Tag derned, og køb noget, så vi kan leve og ikke dø.« **3** Så tog Josefs ti brødre ned for at købe korn i Egypten; **4** men Josefs bror Benjamin lod Jakob ikke tage med brødrene, for han var bange for, at der skulle tilstøde ham en ulykke.

**5** Israels sønner kom sammen med mange andre for at købe korn, for der var hungersnød i Kana’an. **6** Josef var landets hersker, og det var ham, der solgte korn til hele landets befolkning. Nu kom Josefs brødre og kastede sig til jorden for ham. **7** Da Josef så sine brødre, genkendte han dem, men han lod, som om han ikke kendte dem, og talte hårdt til dem: »Hvor kommer I fra?« spurgte han, og de svarede: »Vi kommer fra Kana’an for at købe korn.«

**8** Josef genkendte sine brødre, men de genkendte ikke ham, **9** og han kom i tanker om de drømme, han havde haft om dem. Han sagde til dem: »I er spioner; I er kommet for at se, hvor landet er svagt.« **10** Men de svarede ham: »Nej, herre, dine tjenere er kommet for at købe korn. **11** Vi er alle sønner af én og samme mand. Vi er ærlige folk, vi har aldrig været spioner, herre!« **12** Men han sagde til dem: »Jo! I er kommet for at se, hvor landet er svagt!« **13** De svarede: »Vi var tolv brødre, herre, sønner af én og samme mand i Kana’an. Den yngste er for øjeblikket hos vores far, og én lever ikke mere.« **14** Men Josef sagde til dem: »Det er, som jeg siger: I er spioner! **15** Men sådan vil jeg sætte jer på prøve: Hvis ikke jeres yngste bror kommer herned, skal I aldrig slippe herfra, så sandt Farao lever! **16** En af jer skal rejse hjem efter jeres bror, mens I andre skal sidde indespærret; så skal det vise sig, om I taler sandt. Hvis ikke, så er I spioner, så sandt Farao lever!« **17** Og han holdt dem i forvaring i tre dage.

**18** Den tredje dag sagde Josef til dem: »Dette skal I gøre, hvis I vil beholde livet. Jeg frygter Gud! **19** Lad mig se, om I er ærlige. En af jer brødre skal sidde indespærret, hvor I sad i forvaring; I andre skal tage af sted og bringe korn hjem til jeres sultende familier. **20** Kommer I så til mig med jeres yngste bror, står jeres ord til troende, og I skal ikke dø.« Og sådan blev det.

**21** De sagde til hinanden: »Vi bliver straffet på grund af vores bror. Vi så, hvor ulykkelig han var, da han bad os om nåde, men vi ville ikke høre på ham. Derfor er denne ulykke kommet over os.« **22** Og Ruben sagde til dem: »Sagde jeg ikke til jer, at I ikke måtte begå den synd mod drengen, men I ville ikke høre. Nu bliver der krævet hævn for hans blod.« **23** Men de vidste ikke, at Josef forstod, hvad de sagde, for der blev brugt tolk. **24** Han vendte sig bort fra dem og græd, men kom så tilbage til dem og talte med dem. Så tog han Simeon ud af flokken og spærrede ham inde for øjnene af dem. **25** Derefter gav Josef ordre til at fylde deres sække med korn, lægge pengene tilbage i hver enkelts sæk og give dem proviant med. Det skete, **26** og så læssede de kornet på deres æsler og tog af sted.

**27** Da nu en af dem åbnede sin sæk for at give sit æsel foder i herberget, opdagede han sine penge øverst i sækken. **28** Han sagde til sine brødre: »Mine penge er kommet tilbage; de ligger i min sæk!« Da sank hjertet i livet på dem, og de så forfærdede på hinanden. »Hvad har Gud dog gjort mod os?« sagde de.

**29** Da de kom hjem til deres far Jakob i Kana’an, fortalte de ham alt, hvad der var sket dem: **30** »Den mand, der er herre i landet, talte hårdt til os og beskyldte os for at udspionere landet. **31** Men vi sagde til ham: Vi er ærlige folk; vi er ikke spioner. **32** Vi var tolv brødre, sønner af én og samme far. Den ene lever ikke mere, og den yngste er for øjeblikket hos vores far i Kana’an. **33** Men den mand, der er herre i landet, sagde til os: Sådan kan jeg vide, om I er ærlige folk: I skal lade en af jer blive tilbage hos mig, og så skal I tage korn med til jeres sultende familier og tage af sted. **34** Kom så til mig med jeres yngste bror, så jeg kan vide, at I ikke er spioner, men ærlige folk. Så vil jeg give jer jeres bror tilbage, og I kan drage frit omkring i landet.«

**35** Da de nu tømte deres sække, fandt hver især sin pengepung i sækken, og da de og deres far så pungene, blev de bange. **36** Deres far Jakob sagde til dem: »I gør mig barnløs! Josef er borte, Simeon er borte, og nu tager I Benjamin. Det er mig, det hele rammer!« **37** Men Ruben sagde til sin far: »Du må dræbe begge mine sønner, hvis jeg ikke bringer ham tilbage til dig. Overlad ham i min varetægt; jeg skal nok bringe ham tilbage til dig.« **38** Men han svarede: »Min søn skal ikke tage med jer derned, for hans bror er død, og han alene er tilbage. Hvis der tilstøder ham en ulykke på jeres rejse, bringer I mig gamle mand ned i dødsriget med sorg.«

### 1 Mos 43

#### Josefs brødre i Egypten for anden gang

**1** Men hungersnøden knugede landet. **2** Da de havde brugt det korn, de havde hentet i Egypten, sagde deres far til dem: »Tag af sted igen, og køb lidt korn til os.« **3** Men Juda sagde til ham: »Manden advarede os mod at vise os for ham, uden at vores bror var med. **4** Hvis du vil lade vores bror tage med, tager vi ned og køber korn til dig. **5** Men vil du ikke lade ham tage med, tager vi ikke derned. For manden sagde til os, at vi ikke skulle vise os for ham, uden at vores bror var med.« **6** Israel sagde: »Hvorfor handlede I ondt mod mig ved at fortælle manden, at I havde en bror til?« **7** De svarede: »Manden forhørte os nøje om os og vores slægt og spurgte: Lever jeres far endnu? Har I en bror til? Vi fortalte ham det, som det var. Hvordan kunne vi vide, at han ville sige, at vi skulle bringe vores bror derned?«

**8** Da sagde Juda til sin far Israel: »Lad drengen tage med mig, så vi kan komme af sted, og så vi kan leve og ikke dø, både du og vi og vores familier. **9** Jeg står inde for ham; du kan kræve mig til regnskab for ham. Hvis jeg ikke bringer ham med tilbage og stiller ham foran dig, skal jeg altid stå som skyldig over for dig. **10** Hvis vi ikke havde tøvet, kunne vi have været frem og tilbage to gange.«

**11** Deres far Israel sagde til dem: »Kan det ikke være anderledes, så gør i al fald dette: Læg nogle af landets bedste varer i jeres sække, og tag dem med ned til manden som gave, lidt storax-balsam, lidt honning, tragakant-gummi, ladanum-harpiks, pistacier og mandler. **12** Og tag lige så mange penge med jer som før; desuden må I have de penge med, der kom tilbage øverst i jeres sække. Måske var det en fejltagelse. **13** Tag jeres bror med, og vend så tilbage til manden. **14** Måtte Gud den Almægtige lade jer finde barmhjertighed hos manden, så han lader jer få jeres anden bror og Benjamin med hjem! Men skal jeg være barnløs, så lad mig være barnløs!«

**15** Mændene tog nu denne gave og dobbelt så mange penge, og de tog Benjamin med sig og drog ned til Egypten, hvor de fik foretræde for Josef. **16** Da Josef så Benjamin sammen med dem, sagde han til sin hushovmester: »Før mændene hjem til mig, slagt et dyr, og tilbered det, for mændene skal spise til middag hos mig.« **17** Manden gjorde, som Josef sagde, og førte mændene til Josefs hus. **18** Men da de blev ført til Josefs hus, blev de bange og sagde: »Det er på grund af de penge, der forrige gang kom tilbage i vores sække, at vi bliver ført hertil; nu vil man styrte sig over os og overfalde os og gøre os til trælle og tage vores æsler.« **19** I døren til huset henvendte de sig til Josefs hushovmester **20** og sagde: »Undskyld, herre! Vi har været her engang tidligere for at købe korn. **21** Men da vi kom til herberget og åbnede vores sække, fandt vi vores penge øverst i hver enkelts sæk, det fulde beløb. Dem bringer vi nu tilbage. **22** Og vi har taget flere penge med os for at købe korn. Vi ved ikke, hvem der har lagt pengene i vores sække.« **23** Men han svarede: »Vær rolige, I skal ikke være bange! Jeres Gud og jeres fars Gud må have lagt en skat i jeres sække, for jeres penge har jeg fået.« Så hentede han Simeon ud til dem.

**24** Manden førte nu mændene ind i Josefs hus og gav dem vand til at vaske støvet af fødderne, og han gav dem foder til æslerne. **25** Og de lagde deres gaver frem, før Josef kom ved middagstid, for de havde hørt, at de skulle spise der. **26** Da Josef kom hjem, gav de ham deres gaver og kastede sig til jorden for ham. **27** Han hilste på dem og spurgte: »Hvordan går det jeres gamle far, som I fortalte om? Lever han endnu?« **28** De svarede: »Vores far, din tjener, lever endnu og har det godt.« Og de bøjede sig dybt. **29** Så fik han øje på sin bror Benjamin, sin mors søn, og spurgte: »Er det jeres yngste bror, som I fortalte mig om?« Og han sagde: »Gud være dig nådig, min søn!« **30** Da kærligheden til broderen vældede op i Josef og gråden trængte sig på, skyndte han sig ind i sit kammer og græd. **31** Derpå vaskede han sit ansigt og kom ud igen. Han beherskede sig og sagde: »Sæt maden frem!« **32** De serverede særskilt for ham, for dem og for de egyptere, der spiste hos ham, for egyptere må ikke holde måltid sammen med hebræere; det er afskyeligt for dem. **33** De blev anbragt over for ham efter alder fra den ældste til den yngste, og mændene så undrende på hinanden. **34** Han uddelte retterne til dem fra sit eget bord. Men Benjamin fik fem gange så meget som alle de andre. Og de drak sig berusede sammen med ham.

### 1 Mos 44

#### Josefs bæger i Benjamins sæk

**1** Josef befalede sin hushovmester: »Fyld mændenes sække med så meget korn, som de kan bære, og læg deres penge øverst i hver enkelts sæk. **2** Øverst i den yngstes sæk skal du lægge mit bæger, sølvbægeret, sammen med pengene for hans korn.« Han gjorde som Josef havde sagt.

**3** Næste morgen ved daggry lod han mændene drage af sted med deres æsler. **4** De var ikke kommet ret langt fra byen, før Josef sagde til sin hushovmester: »Sæt efter mændene! Når du indhenter dem, skal du sige til dem: Hvorfor har I gengældt godt med ondt? **5** Det er jo det bæger, min herre drikker af, og som han tager varsler med. I har handlet ondt!« **6** Da han havde indhentet dem, sagde han sådan til dem, **7** og de svarede: »Hvordan kan du sige det, herre? Det kunne aldrig falde dine tjenere ind at gøre sådan noget. **8** De penge, vi fandt øverst i sækkene, bragte vi jo tilbage til dig fra Kana’an. Hvorfor skulle vi så stjæle sølv eller guld fra din herres hus? **9** Den af dine tjenere, det findes hos, skal dø, og vi andre skal være trælle for dig, herre.« **10** Han svarede: »Lad det være, som I siger. Den, det findes hos, skal være min træl; I andre skal gå fri.« **11** Så tog de hurtigt sækkene ned på jorden og åbnede hver sin sæk. **12** Han gennemsøgte dem, idet han begyndte med den ældste og endte med den yngste, og bægeret blev fundet i Benjamins sæk. **13** Da flængede de deres klæder, og de læssede hver sit æsel og vendte tilbage til byen.

**14** Da Juda og hans brødre kom ind i Josefs hus, var han der stadig, og de kastede sig til jorden for ham. **15** Josef sagde til dem: »Hvad er det dog, I har gjort? Ved I ikke, at en mand som jeg tager varsler?« **16** Juda sagde: »Hvad skal vi svare dig, herre? Hvad skal vi sige? Hvordan kan vi bevise, at vi er uskyldige, når Gud har fundet dine tjenere skyldige? Vi er nu min herres trælle, både vi og den, bægeret blev fundet hos.« **17** Men han sagde: »Det kunne aldrig falde mig ind at handle sådan. Den mand, bægeret blev fundet hos, skal være min træl. I andre kan trygt tage tilbage til jeres far.«

**18** Så trådte Juda hen til ham og sagde: »Undskyld, herre! Lad din tjener tale til dig, herre, uden at din vrede flammer op imod mig; du er jo Faraos lige. **19** Du spurgte os, herre: Har I en far eller en bror? **20** Vi svarede dig, herre: Vi har en gammel far, og vi har en lillebror, som han har fået i sin alderdom. Hans bror er død; han er den eneste, der er tilbage efter hans mor, og hans far elsker ham. **21** Så sagde du til os, herre: Bring ham herned, så jeg kan få ham at se. **22** Men vi svarede dig, herre: Drengen kan ikke forlade sin far. Gør han det, dør hans far! **23** Men du, herre, sagde til os: Hvis jeres yngste bror ikke kommer herned sammen med jer, skal I ikke vise jer for mig igen. **24** Da vi var kommet hjem til din tjener, min far, fortalte vi ham, hvad du havde sagt, herre. **25** Vores far sagde: Tag af sted igen, og køb lidt korn til os. **26** Men vi svarede: Det kan vi ikke. Hvis vores yngste bror er med os, vil vi tage derned, for vi kan kun vise os for manden, hvis vores yngste bror er med os. **27** Så sagde din tjener, min far, til os: I ved, at min kone fødte mig to drenge. **28** Den ene forsvandt for mig, og jeg tænkte: Han er blevet sønderrevet. Jeg har ikke set ham siden. **29** Hvis I også tager ham her fra mig, og der tilstøder ham en ulykke, så bringer I mig gamle mand ned i dødsriget med smerte. **30** Kommer jeg nu hjem til din tjener, min far, uden drengen, som han er så tæt knyttet til, **31** så dør han, når han ser, at drengen ikke er med, og så vil vi have bragt din tjener, vores gamle far, ned i dødsriget med sorg, herre. **32** Jeg står inde for drengen over for min far, herre; jeg har sagt: Hvis jeg ikke bringer ham med tilbage til dig, skal jeg altid stå som skyldig over for dig, far. **33** Lad mig derfor blive tilbage som din træl, herre, i stedet for drengen, så han kan tage tilbage sammen med sine brødre. **34** For hvordan skulle jeg kunne tage tilbage til min far uden drengen? Jeg vil ikke kunne bære at se den ulykke ramme min far.«

### 1 Mos 45

#### Josefs forsoning med sine brødre

**1** Nu kunne Josef ikke længere beherske sig. Han råbte til de folk, der stod omkring ham, at de alle skulle gå ud. Der var ingen andre end brødrene til stede, da Josef gav sig til kende for dem. **2** Han græd højt; det hørte egypterne, og det rygtedes i Faraos palads. **3** Josef sagde til sine brødre: »Jeg er Josef! Lever min far endnu?« Men hans brødre var ude af stand til at svare ham, så forfærdede blev de. **4** Josef sagde til sine brødre: »Kom herhen!« Og da de kom hen til ham, sagde han: »Jeg er jeres bror Josef, som I solgte til Egypten. **5** Vær nu ikke bedrøvede og skamfulde over, at I solgte mig hertil. Gud har sendt mig i forvejen til livets opretholdelse. **6** Der har nu været hungersnød i landet i to år, og der vil gå fem år til uden pløjning og høst. **7** Men Gud sendte mig i forvejen for at holde jer i live som en rest i landet og lade jer overleve i stort antal. **8** Det er ikke jer, der har sendt mig hertil, men Gud. Han har gjort mig til fader for Farao og til herre over hele hans hus og til hersker i hele Egypten. **9** Skynd jer nu hjem til min far, og sig til ham: Dette siger din søn Josef: Gud har gjort mig til herre i hele Egypten. Kom uden tøven ned til mig, **10** og bosæt dig i landet Goshen, så du kan være nær ved mig, du, dine sønner og sønnesønner, dine får og dine køer og alt, hvad du ejer. **11** Dér vil jeg sørge for dig, for hungersnøden varer endnu fem år. Du, dit hus og alt, hvad du ejer, skal ikke komme til at lide nød. **12** Både I og min bror Benjamin kan med egne øjne se, at det er mig, der taler til jer. **13** Fortæl min far om min anseelse i Egypten og om alt det, I har set, og skynd jer at bringe min far herned.« **14** Så faldt han sin bror Benjamin om halsen og græd, og Benjamin græd ved hans hals. **15** Grædende omfavnede og kyssede han alle sine brødre. Derefter kunne hans brødre tale med ham.

**16** Rygtet om, at Josefs brødre var kommet, nåede Faraos palads, og det blev Farao og hans folk glade over. **17** Farao sagde til Josef: »Sig til dine brødre: I skal læsse dyrene og tage hjem til Kana’an. **18** I skal hente jeres far og jeres familier og komme ned til mig. Jeg vil give jer alt godt i Egypten, så I kan leve af landets overflod! **19** Jeg giver dig befaling om at sige: Tag vogne med fra Egypten til jeres kvinder og børn, hent jeres far og kom herned! **20** I skal ikke bekymre jer om jeres ejendele, for alt godt i hele Egypten skal være jeres.«

**21** Det gjorde Israels sønner, og på Faraos befaling gav Josef dem vogne og proviant. **22** Han gav hver af dem et sæt festklæder, men Benjamin gav han tre hundrede sekel sølv og fem sæt festklæder. **23** Til sin far sendte han ti æsler læsset med alt godt fra Egypten og ti æselhopper læsset med korn og brød og forsyninger til sin far til rejsen. **24** Så sendte han sine brødre af sted og sagde til dem: »Lad nu være med at skændes undervejs.«

**25** De drog op fra Egypten og kom til deres far Jakob i Kana’an, **26** og de sagde til ham: »Josef er stadig i live! Han er hersker i hele Egypten.« Men hans hjerte stod stille, for han kunne ikke tro dem. **27** Men da de fortalte deres far Jakob alt, hvad Josef havde sagt til dem, og da han så de vogne, som Josef havde sendt for at hente ham, livede han op. **28** Israel sagde: »Det er nok! Min søn Josef er stadig i live. Jeg vil tage af sted og se ham, inden jeg dør.«

### 1 Mos 46

#### Jakob og hans slægt kommer til Egypten

**1** Så brød Israel op med alt, hvad han ejede. Han kom til Be’ersheba, hvor han bragte slagtofre til sin far Isaks Gud. **2** Gud sagde til Israel i et nattesyn: »Jakob, Jakob!« Da han svarede ja, **3** sagde Gud: »Jeg er Gud, din fars Gud. Du skal ikke være bange for at drage ned til Egypten, for dér vil jeg gøre dig til et stort folk. **4** Jeg vil selv drage med dig ned til Egypten, og jeg vil selv bringe dig tilbage, og Josef skal lukke dine øjne.«

**5** Så forlod Jakob Be’ersheba. Israels sønner hjalp deres far og deres kvinder og børn op i de vogne, Farao havde sendt for at hente ham. **6** De tog deres kvæg med sig og al den rigdom, de havde samlet sig i Kana’an, og så kom Jakob og hele hans slægt med ham til Egypten. **7** Han bragte sine sønner og sønnesønner, sine døtre og sønnedøtre, ja hele sin slægt med sig til Egypten.

**8** Dette er navnene på Israels sønner, der kom til Egypten, Jakob og hans sønner: Jakobs førstefødte var Ruben. **9** Rubens sønner var: Enok, Pallu, Hesron og Karmi. **10** Simeons sønner var: Jemuel, Jamin, Ohad, Jakin, Sohar og Saul, der var søn af en kana’anæisk kvinde. **11** Levis sønner var: Gershon, Kehat og Merari. **12** Judas sønner var: Er, Onan, Shela, Peres og Zera. Men Er og Onan døde i Kana’an. Peres’ sønner var: Hesron og Hamul. **13** Issakars sønner var: Tola, Puvva, Job og Shimron. **14** Zebulons sønner var: Sered, Elon og Jakle’el. **15** Det var de sønner, Lea havde født Jakob i Paddan-Aram, foruden datteren Dina, i alt treogtredive sønner og døtre.

**16** Gads sønner var: Sifjon, Haggi, Shuni, Esbon, Eri, Arodi og Ar’eli. **17** Ashers sønner var: Jimna, Jishva, Jishvi og Beria, og Sera var deres søster. Berias sønner var: Heber og Malkiel. **18** Det var de sønner, Zilpa havde født Jakob, i alt seksten. Det var hende, Laban overlod til sin datter Lea.

**19** Jakobs kone Rakels sønner var: Josef og Benjamin. **20** I Egypten havde Josef fået Manasse og Efraim med Asenat, datter af Potifera, præsten i On. **21** Benjamins sønner var: Bela, Beker, Ashbel, Gera, Na’aman, Ehi, Rosh, Muppim, Huppim og Ard. **22** Det var de sønner, Rakel havde født Jakob, i alt fjorten.

**23** Dans sønner var: Hushim. **24** Naftalis sønner var: Jakse’el, Guni, Jeser og Shillem. **25** Det var de sønner, Bilha havde født Jakob, i alt syv. Det var hende, Laban overlod til Rakel.

**26** Tallet på Jakobs efterkommere, der kom med ham til Egypten, var seksogtres; dertil kom hans svigerdøtre. **27** De sønner, Josef havde fået i Egypten, var to. I alt kom halvfjerds af Jakobs slægt til Egypten.

**28** Jakob sendte Juda i forvejen til Josef for at få vist vej til Goshen, og så kom de til landet Goshen. **29** Josef lod spænde for sin vogn og kørte op for at møde sin far Israel i Goshen. Da han så ham, faldt han ham om halsen og græd længe ved hans hals. **30** Så sagde Israel til Josef: »Nu kan jeg dø! Nu har jeg set, at du stadig er i live.«

**31** Josef sagde til sine brødre og sin fars slægt: »Jeg går til Farao og siger: Mine brødre og min fars slægt er kommet til mig fra Kana’an. **32** Mændene er fårehyrder; de holder kvæg, så de har taget deres får og køer og alt, hvad de ejer, med sig. **33** Når så Farao tilkalder jer og spørger, hvad jeres levevej er, **34** skal I svare ham: Dine tjenere har holdt kvæg fra ungdommen af ligesom vores forfædre. Så kan I bo i landet Goshen, for alle fårehyrder er afskyelige for egypterne.«

### 1 Mos 47

#### Jakob hos Farao

**1** Josef gik til Farao og fortalte ham, at hans far og hans brødre var kommet fra Kana’an med deres får og køer og alt, hvad de ejede, og at de nu var i landet Goshen. **2** Han havde udtaget fem af sine brødre, som han forestillede for Farao. **3** Farao spurgte brødrene: »Hvad er jeres levevej?« De svarede: »Dine tjenere er fårehyrder ligesom vores forfædre.« **4** Og de sagde til Farao: »Vi er kommet for at bo som fremmede i landet, herre. Der er intet græs til vores får, for hungersnøden i Kana’an er knugende. Giv derfor dine tjenere lov til at bo i landet Goshen.« **5** Farao sagde til Josef: »Din far og dine brødre er kommet til dig. **6** Egypten ligger åbent for dig. Lad din far og dine brødre bosætte sig i den bedste del af landet; de kan bo i landet Goshen. Og hvis du ved, at der er dygtige mænd blandt dem, så sæt dem til at have opsyn med mit kvæg.« **7** Derefter førte Josef sin far Jakob hen og forestillede ham for Farao, og Jakob hilste Farao. **8** Farao spurgte Jakob: »Hvor mange år har du levet?« **9** Jakob svarede: »Jeg har levet hundrede og tredive år i fremmed land. Få og ulykkelige har mine år været. De når ikke de år, mine fædre levede i fremmed land.« **10** Så tog Jakob afsked med Farao og forlod ham.

**11** Josef lod sin far og sine brødre bosætte sig og gav dem ejendom i Egypten, i den bedste del af landet, i landet Ramses, som Farao havde befalet. **12** Josef forsørgede sin far og sine brødre og hele sin fars slægt efter antallet af børn.

#### Egyptens jord bliver statsjord

**13** Der var ikke brød på hele jorden, for hungersnøden var meget knugende. Egypten og Kana’an vansmægtede på grund af hungersnøden. **14** Josef samlede alle de penge, der fandtes i Egypten og i Kana’an, de penge, som var indkommet ved salg af korn; dem bragte han til Faraos palads. **15** Da pengene slap op i Egypten og Kana’an, kom alle egypterne til Josef og sagde: »Giv os brød! Hvorfor skal vi dø for øjnene af dig? Der er ikke flere penge.« **16** Josef svarede: »Kom med jeres kvæg, så vil jeg give jer brød for jeres kvæg, siden I ikke har flere penge.« **17** Så kom de med deres kvæg til Josef. Og Josef gav dem brød for deres heste, deres får og køer og deres æsler. Det år forsynede han dem med brød for deres kvæg.

**18** Da det år var forbi, kom de året efter og sagde til ham: »Vi vil ikke skjule for dig, herre, at pengene er sluppet op, og vores kvæg har du jo fået, herre. Vi har intet andet at give dig, herre, end vores krop og vores jord. **19** Hvorfor skal både vi og vores jord dø for øjnene af dig? Køb os og vores jord for brød, så vi bliver trælle for Farao sammen med vores jord. Giv os såsæd, så vi kan leve og ikke dø, og så jorden ikke ligger øde hen.«

**20** Så købte Josef al Egyptens jord til Farao. Hver egypter solgte sin jord, for hungersnøden var hård. Sådan kom landet til at tilhøre Farao, **21** og folket gjorde han til trælle i hele Egypten fra den ene ende til den anden. **22** Kun præsternes jord købte han ikke, for præsterne fik deres faste ydelse fra Farao. De levede af den faste ydelse, Farao gav dem; derfor solgte de ikke deres jord.

**23** Josef sagde til folket: »I dag har jeg købt jer og jeres jord til Farao. Her har I såsæd, så I kan tilså jorden. **24** Af afgrøden skal I give Farao en femtedel. De fire femtedele skal I have til såsæd og til brød til jer og jeres familier og børn.« **25** De sagde: »Det er takket være dig, at vi lever! Måtte vi finde nåde for dine øjne, herre. Vi vil være Faraos trælle.«

**26** Josef gjorde det til lov, og den gælder den dag i dag, at Farao skal have en femtedel af afgrøden fra Egyptens jord. Kun præsternes jord kom ikke til at tilhøre Farao.

#### Jakobs bestemmelse om sin grav

**27** Israel slog sig ned i Egypten, i landet Goshen. Der blev de bofaste, og de blev frugtbare og meget talrige. **28** Jakob levede i Egypten i 17 år. Tallet på Jakobs leveår var 147. **29** Da Israels liv nærmede sig sin afslutning, tilkaldte han sin søn Josef og sagde til ham: »Vis mig den velvilje at lægge din hånd under min lænd, og sværg på, at du vil vise mig den godhed og trofasthed ikke at begrave mig i Egypten. **30** Jeg vil lægges til hvile hos mine fædre. Før mig op fra Egypten, og begrav mig i deres grav.« Han svarede: »Jeg vil gøre, som du siger.« **31** Israel sagde: »Sværg på det!« og det svor han på. Så bøjede Israel sig i bøn over hovedgærdet på sin seng.

### 1 Mos 48

#### Jakob velsigner Efraim og Manasse

**1** Senere fik Josef besked om, at hans far var syg, og han kom sammen med sine to sønner, Manasse og Efraim. **2** Jakob fik at vide, at hans søn Josef var kommet til ham, og Israel samlede sine kræfter og satte sig op i sengen. **3** Jakob sagde til Josef: »Gud den Almægtige viste sig for mig i Luz i Kana’an. Han velsignede mig **4** og sagde til mig: Jeg vil gøre dig frugtbar og talrig og gøre dig til en mængde folkeslag. Og jeg vil give dine efterkommere dette land til evig ejendom. **5** De to sønner, du fik her i Egypten, før jeg kom ned til dig, skal nu være mine; Efraim og Manasse skal være mine, ligesom Ruben og Simeon. **6** De børn, du får efter dem, skal være dine; men de skal have navn efter deres to brødre i det land, de får i eje. **7** – Dengang jeg kom fra Paddan, døde Rakel fra mig i Kana’an, et stykke vej fra Efrat, og der begravede jeg hende, ved vejen til Efrat.« Efrat er det samme som Betlehem.

**8** Da Israel så Josefs sønner, sagde han: »Hvem er det?« **9** Josef svarede: »Det er de sønner, som Gud har givet mig her.« Da sagde Israel: »Kom hen til mig med dem, så jeg kan velsigne dem.« **10** Israels øjne var svækkede af alderdom, så han ikke kunne se. Josef førte dem hen til ham, og Israel kyssede dem og omfavnede dem. **11** Så sagde han til Josef: »Jeg havde ikke troet, jeg skulle få dig at se igen, og nu har Gud endda ladet mig se dit afkom.« **12** Derpå tog Josef dem ned fra hans knæ og kastede sig til jorden.

**13** Josef tog nu sine to sønner i hånden, Efraim i sin højre hånd, så han stod til venstre for Israel, og Manasse i sin venstre, så han stod til højre for Israel, og så førte han dem hen til ham. **14** Israel rakte sin højre hånd frem og lagde den på Efraims hoved, skønt han var den yngste, og sin venstre hånd lagde han på Manasses hoved; han krydsede sine hænder. Men Manasse var jo den førstefødte. **15** Så velsignede han Josef:

> »Den Gud, for hvis ansigt  
> mine fædre Abraham og Isak vandrede,  
> den Gud, som har været min hyrde  
> fra min fødsel til i dag,  
>  **16** den engel, som har udfriet mig fra alt ondt,  
> skal velsigne drengene.  
> De skal kaldes med mit navn  
> og med mine fædre Abrahams og Isaks navne,  
> og de skal blive talrige i landet.«

**17** Da Josef så, at hans far havde lagt sin højre hånd på Efraims hoved, blev han bekymret og greb sin fars hånd for at flytte den fra Efraims hoved over på Manasses. **18** Josef sagde til sin far: »Det er forkert, far! Det er ham her, der er den førstefødte, læg din højre hånd på hans hoved.« **19** Men det ville hans far ikke. Han sagde: »Jeg ved det, min søn, jeg ved det. Også han skal blive til et folk; også han skal blive stor. Men hans yngre bror skal blive større end han, og hans efterkommere skal blive til en mængde folkeslag.« **20** Den dag velsignede han dem og sagde:

> »Med dit navn skal Israel velsigne og sige:  
> Gud gøre dig som Efraim og Manasse.«

Sådan satte han Efraim foran Manasse!

**21** Israel sagde til Josef: »Jeg skal snart dø, men Gud vil være med jer og bringe jer tilbage til jeres fædres land. **22** Jeg giver dig frem for dine brødre den bjergryg, jeg tog fra amoritterne med mit sværd og min bue.«

### 1 Mos 49

#### Jakob velsigner sine sønner

**1** Jakob kaldte sine sønner til sig og sagde: I skal samle jer omkring mig, så vil jeg forkynde jer, hvad der engang i fremtiden skal ske jer.

>  **2** Saml jer, og hør, Jakobs sønner,  
> Hør på Israel, jeres far!

>  **3** Ruben, du er min førstefødte,  
> min kraft, min manddoms førstefrugt,  
> ypperst i højhed, ypperst i styrke.  
>  **4** Du kom i oprør som vandet;  
> du skal miste din forrang,  
> for du besteg din fars leje,  
> da vanærede du min seng.

>  **5** Simeon og Levi er brødre,  
> deres knive er voldsredskaber.  
>  **6** Jeg vil ikke møde op i deres råd,  
> ikke deltage i deres forsamling;  
> for i deres vrede dræbte de mænd,  
> i deres selvrådighed skamskar de okser.  
>  **7** Forbandet være en vrede så heftig,  
> en harme så voldsom som deres.  
> Jeg vil splitte dem i Jakob,  
> sprede dem i Israel.

>  **8** Juda, dig skal dine brødre prise,  
> din hånd griber dine fjender i nakken;  
> din fars sønner skal kaste sig ned for dig.  
>  **9** Juda er en løveunge,  
> fra rov er du vendt hjem, min søn;  
> som en løve har han lagt sig til hvile,  
> som en hunløve, hvem tør vække ham?  
>  **10** Scepteret viger ikke fra Juda,  
> staven ikke fra hans fødder,  
>  til der kommer en hersker,  
> ham skal folkene adlyde.  
>  **11** Han binder sit æsel til vinstokken,  
> sit æselføl til vinranken;  
> han vasker sin klædning i vin,  
> sin dragt i drueblod.  
>  **12** Hans øjne er mørkere end vin,  
> hans tænder hvidere end mælk.

>  **13** Zebulon bor ved havets kyst;  
> han bor ved skibenes kyst,  
> helt oppe ved Sidon.

>  **14** Issakar er et knokkelstærkt æsel,  
> der har lagt sig til hvile i kvægfolden.  
>  **15** Da han så, at hvilen var god  
> og landet dejligt,  
> bøjede han ryg som en lastdrager  
> og blev hoveriarbejder.

>  **16** Dan skaffer sit folk ret  
> så godt som nogen af Israels stammer.  
>  **17** Dan skal blive en slange ved vejen,  
> en giftslange ved stien;  
> den bider hesten i koderne,  
> så rytteren falder bagover.  
>  **18** – Jeg sætter mit håb til din frelse, Herre.

>  **19** Gad bliver overfaldet af strejfskarer,  
> men selv overfalder og forfølger han dem.

>  **20** Ashers føde er kraftig og god,  
> han byder kongelige retter.

>  **21** Naftali er en fritløbende hind,  
> som får yndige kid.

>  **22** Josef er et ungt frugttræ,  
> et ungt frugttræ ved kilden,  
> dets grene vokser op ad muren.  
>  **23** Bueskytter tirrer ham,  
> de skyder og angriber ham;  
>  **24** men hans bue er fast og stærk,  
> hans hænder og arme er smidige.  
> Det kommer fra Jakobs Mægtige,  
> fra Hyrden, Israels Sten,  
>  **25** fra din fars Gud, han hjælpe dig,  
> fra Gud den Almægtige, han velsigne dig  
> med velsignelser fra himlen deroppe,  
> med velsignelser fra urdybet, der hviler dernede,  
> med velsignelser fra bryster og moderliv.  
>  **26** Din fars velsignelser overgår  
> de ældgamle bjerges velsignelser,  
> de evige højes herlighed.  
> De skal komme over Josefs hoved,  
> over issen på fyrsten blandt brødre.

>  **27** Benjamin er en rovgrisk ulv.  
> Om morgenen æder han rovet,  
> om aftenen deler han byttet.

**28** Det var Israels stammer, tolv i alt; og det var, hvad deres far sagde til dem, da han gav dem hver sin særlige velsignelse.

#### Jakobs død og begravelse

**29** Derpå gav han dem denne befaling: »Når jeg nu går til min slægt, så begrav mig hos mine fædre i hulen på hittitten Efrons mark, **30** i hulen på Makpelas mark øst for Mamre i Kana’an, den mark Abraham købte af hittitten Efron til gravplads. **31** Dér ligger Abraham og hans kone Sara begravet, dér ligger Isak og hans kone Rebekka begravet, og dér har jeg selv begravet Lea. **32** Marken og hulen på den er købt af hittitterne.« **33** Da Jakob havde givet sine sønner denne befaling, trak han sine ben op i sengen. Så døde han og gik til sin slægt.

### 1 Mos 50

**1** Josef kastede sig grædende ned over sin far og kyssede ham. **2** Derefter gav Josef ordre til lægerne i hans tjeneste om at balsamere hans far, og lægerne balsamerede Israel. **3** Det tog fyrre dage, for så lang tid tager balsameringen, og egypterne græd over ham i halvfjerds dage.

**4** Da grædedagene var til ende, bad Josef Faraos hoffolk om at vise ham den velvilje at sige til Farao fra ham: **5** »Min far tog mig i ed på, at når han var død, skulle jeg begrave ham i den grav i Kana’an, som han havde gravet til sig der. Lad mig derfor drage op og begrave min far; så vil jeg vende tilbage.« **6** Farao svarede: »Drag op og begrav din far, sådan som han tog dig i ed.«

**7** Josef drog så op for at begrave sin far, ledsaget af alle Faraos hoffolk, hans hus’ ældste og alle Egyptens ældste. **8** Også hele Josefs hus og hans brødre og hans fars hus drog med. Kun deres familier, deres får og deres køer lod de blive i landet Goshen. **9** Han var også ledsaget af vogne og heste, så det blev et meget stort følge. **10** Da de kom til Goren-ha-Atad vest for Jordan, holdt de dér en stor og anselig klagefest. I syv dage holdt han sorg over sin far. **11** Da landets kana’anæiske indbyggere så sorgen i Goren-ha-Atad, sagde de: »Egypterne holder en anselig sørgefest.« Derfor kalder man stedet Abel-Misrajim. Det ligger vest for Jordan.

**12** Israels sønner gjorde, som han havde befalet dem. **13** De førte ham til Kana’an og begravede ham i hulen på Makpelas mark, den mark øst for Mamre, som Abraham havde købt til gravplads af hittitten Efron. **14** Da Josef havde begravet sin far, vendte han tilbage til Egypten sammen med sine brødre og alle dem, der havde ledsaget ham til hans fars begravelse.

**15** Da Josefs brødre så, at deres far var død, sagde de: »Hvad nu, hvis Josef vil stræbe os efter livet og gengælde os alt det onde, vi har gjort mod ham?« **16** De sendte så den besked til Josef: »Din far befalede os før sin død **17** at sige sådan til dig: ›Tilgiv dog dine brødre deres overtrædelse og synd; de handlede ondt mod dig.‹ Så tilgiv nu den synd, din fars Guds tjenere har begået.« Josef græd over deres ord til ham.

**18** Hans brødre gik til ham, faldt ned for ham og sagde: »Vi vil være dine trælle.« **19** Men Josef svarede dem: »Frygt ikke! Er jeg i Guds sted? **20** I udtænkte ondt mod mig, men Gud vendte det til det gode. Han ville gøre det, der nu er sket: holde mange mennesker i live. **21** Frygt derfor ikke! Jeg vil sørge for jer og jeres familier.« Og han trøstede dem og talte kærligt til dem.

#### Josefs død

**22** Josef og hans fars hus blev boende i Egypten. Josef levede i 110 år. **23** Josef oplevede at se Efraims børnebørn. Også Manasses søn Makirs børn blev født på Josefs knæ.

**24** Josef sagde til sine brødre: »Jeg skal snart dø. Men Gud vil tage sig af jer og føre jer op fra dette land til det land, han lovede Abraham, Isak og Jakob.« **25** Og Josef tog Israels sønner i ed: »Når Gud tager sig af jer, skal I bringe mine ben med op herfra.«

**26** Så døde Josef 110 år gammel. Han blev balsameret og lagt i kiste i Egypten.

------------------------------------------------------------------------

## Anden Mosebog

### 2 Mos 1

#### Israelitternes trældom i Egypten

**1** Dette er navnene på Israels sønner, der sammen med Jakob var kommet til Egypten, hver med sin familie: **2** Ruben, Simeon, Levi og Juda, **3** Issakar, Zebulon og Benjamin, **4** Dan og Naftali, Gad og Asher. **5** Tallet på Jakobs efterkommere var i alt halvfjerds. Josef var allerede i Egypten.

**6** Josef og alle hans brødre og hele det slægtled var døde. **7** Men israelitterne var frugtbare; det vrimlede med dem, og de blev mange; de blev uhyre talrige, så landet blev fuldt af dem.

**8** Nu kom der en ny konge over Egypten, som ikke kendte til Josef. **9** Han sagde til sit folk: »Det israelitiske folk er større og talrigere end vi. **10** Lad os nu bære os klogt ad over for dem, så de ikke skal blive endnu flere. Ellers slutter de sig måske til vore fjender, hvis der kommer krig, og angriber os; og så bliver de herre i landet.« **11** De satte så hoverifogeder over dem, som skulle plage dem med tvangsarbejde, da Faraos forrådsbyer Pitom og Ramses skulle bygges. **12** Men jo mere de plagede dem, des flere blev de, og des mere bredte de sig, så egypterne gruede for israelitterne. **13** De tvang dem til trællearbejde **14** og gjorde livet surt for dem ved hårdt arbejde med ler og tegl og ved al slags markarbejde; alt det trællearbejde tvang de dem til.

**15** Så fik hebræernes jordemødre – den ene hed Shifra, den anden Pua – den besked af egypterkongen: **16** »Når I forløser hebræerkvinderne, skal I holde øje med de to sten; er det en dreng, skal I dræbe ham, er det en pige, kan hun få lov at leve.« **17** Men jordemødrene frygtede Gud og undlod at gøre, hvad egypterkongen havde befalet dem; de lod drengene leve. **18** Derfor kaldte egypterkongen jordemødrene til sig og sagde til dem: »Hvorfor gør I det? I lader jo drengene leve!« **19** Men jordemødrene svarede Farao: »Hebræerkvinderne er ikke som de egyptiske kvinder. De er mere livskraftige, og de har født, inden jordemoderen når at komme.« **20** Gud belønnede jordemødrene, og folket blev stort og meget talrigt. **21** Fordi jordemødrene frygtede Gud, gav han dem afkom.

**22** Men Farao befalede hele sit folk: »Hver eneste dreng, der bliver født, skal I kaste i Nilen; men pigerne kan I lade leve.«

### 2 Mos 2

#### Moses’ fødsel

**1** Der var en mand af Levis slægt, som giftede sig med en datter af Levi. **2** Kvinden blev gravid og fødte en søn, og da hun så, hvor dejlig han var, holdt hun ham skjult i tre måneder. **3** Da hun ikke kunne skjule ham længere, tog hun en sivkurv, tætnede den med beg og tjære, lagde barnet i den og satte den ud mellem sivene ved Nilens bred. **4** Hans søster stillede sig et stykke derfra for at se, hvad der skete med ham. **5** Nu kom Faraos datter ned til Nilen for at bade, mens hendes piger gik frem og tilbage på flodbredden. Hun fik øje på kurven mellem sivene og sendte sin tjenestepige ud efter den. **6** Da hun åbnede den, så hun barnet, en dreng, der lå og græd. Hun fik medynk med ham og sagde: »Det er et af hebræernes børn.« **7** Hans søster sagde til Faraos datter: »Skal jeg gå hen og hente en amme hos hebræerkvinderne, som kan amme barnet for dig?« **8** »Ja, gør det,« sagde Faraos datter, og pigen gik hen efter drengens mor. **9** Faraos datter sagde til hende: »Tag denne dreng med, og am ham for mig; jeg skal nok betale dig.« Så tog kvinden drengen med sig og ammede ham. **10** Da drengen var blevet stor, bragte hun ham til Faraos datter. Han blev hendes søn, og hun gav ham navnet Moses; »for jeg har trukket ham op af vandet,« sagde hun.

#### Moses’ flugt til Midjan

**11** Tiden gik, og Moses blev voksen. Engang gik han ud til sine landsmænd for at se på deres tvangsarbejde. Da så han en egypter slå en af hans hebraiske brødre ihjel. **12** Han så sig om til alle sider, og da han ikke så nogen, slog han egypteren ihjel og skjulte ham i sandet. **13** Næste dag gik han igen ud, og da så han to hebræere i slagsmål. »Hvorfor slår du din kammerat?« spurgte han ham, der havde skylden. **14** Men han svarede: »Hvem har sat dig til at være herre og dommer over os? Vil du måske slå mig ihjel, ligesom du slog egypteren ihjel?« Da blev Moses bange og tænkte: »Så er det alligevel blevet opdaget!« **15** Og da Farao hørte om det, ville han slå Moses ihjel; men Moses flygtede fra Farao og slog sig ned i landet Midjan, hvor han holdt til ved en brønd.

**16** Præsten i Midjan havde syv døtre, og de kom for at øse vand og fylde trugene for at vande deres fars får. **17** Så kom der nogle hyrder og ville jage dem væk; men Moses rejste sig og hjalp dem, og så gav han fårene vand. **18** Da de kom hjem til deres far Re’uel, spurgte han: »Hvorfor kommer I så hurtigt hjem i dag?« **19** De svarede: »Der var en egypter, der reddede os fra hyrderne; han øste også vand for os til fårene.« **20** Han spurgte sine døtre: »Hvor er han henne? Hvorfor lod I ham blive tilbage? Indbyd ham til at få noget at spise!« **21** Moses tog imod tilbudet og blev boende hos manden. Han gav Moses sin datter Sippora til kone, **22** og hun fødte en søn. Moses gav ham navnet Gershom; »for jeg er blevet gæst i et fremmed land,« sagde han.

**23** Lang tid efter døde egypterkongen. Israelitterne sukkede og klagede under arbejdet, og deres klageråb under arbejdet nåede op til Gud. **24** Gud hørte deres jamren, og Gud huskede på sin pagt med Abraham, Isak og Jakob. **25** Gud så til israelitterne, og han tog sig af dem.

### 2 Mos 3

#### Herren åbenbarer sig for Moses i den brændende tornebusk

**1** Moses vogtede får for sin svigerfar Jetro, præsten i Midjan. Da han engang havde drevet fårene langt ud i ørkenen, kom han til Guds bjerg Horeb. **2** Dér viste Herrens engel sig for ham i en flammende ild fra en tornebusk. Moses så, at busken stod i lys lue, men at den ikke blev fortæret af ilden, **3** og han tænkte: »Jeg må hen og se nøjere på dette mærkelige syn! Hvorfor brænder busken ikke?« **4** Men da Herren så, at han gik hen for at se det, råbte Gud til ham inde fra busken: »Moses! Moses!« Han svarede ja, **5** og Gud sagde: »Du må ikke komme nærmere! Tag dine sandaler af, for det sted, du står på, er hellig jord.« **6** Og han sagde: »Jeg er din faders Gud, Abrahams Gud, Isaks Gud og Jakobs Gud.« Da skjulte Moses sit ansigt, for han turde ikke se Gud.

**7** Så sagde Herren: »Jeg har set mit folks lidelse i Egypten, og jeg har hørt deres klageskrig over slavefogederne. Jeg har lagt mig deres lidelser på sinde, **8** og derfor er jeg kommet ned for at redde dem fra egypterne og føre dem op fra dette land til et godt og vidtstrakt land, et land der flyder med mælk og honning, dér hvor kana’anæerne, hittitterne, amoritterne, perizzitterne, hivvitterne og jebusitterne bor. **9** Nu har israelitternes klageskrig nået mig, og jeg har set, hvordan egypterne undertrykker dem. **10** Gå nu! Jeg vil sende dig til Farao. Du skal føre mit folk israelitterne ud af Egypten.« **11** Moses sagde til Gud: »Hvem er jeg, at jeg skulle gå til Farao og føre israelitterne ud af Egypten?« **12** Gud svarede: »Jeg vil være med dig, og dette skal du have som tegn på, at det er mig, der sender dig: Når du har ført folket ud af Egypten, skal I dyrke Gud på dette bjerg.« **13** Moses sagde til Gud: »Når jeg kommer til israelitterne og siger til dem, at deres fædres Gud har sendt mig til dem, og de spørger mig, hvad hans navn er, hvad skal jeg så sige til dem?« **14** Gud svarede Moses: »Jeg er den, jeg er!« Og han sagde: »Sådan skal du sige til israelitterne: Jeg Er har sendt mig til jer.«

**15** Gud sagde videre til Moses: »Sådan skal du sige til israelitterne: Jahve, jeres fædres Gud, Abrahams Gud, Isaks Gud og Jakobs Gud, har sendt mig til jer. Det er mit navn til evig tid, og sådan skal jeg kaldes i slægt efter slægt. **16** Gå nu og kald Israels ældste sammen, og sig til dem: Herren, jeres fædres Gud, Abrahams, Isaks og Jakobs Gud, har vist sig for mig og sagt: ›Jeg er opmærksom på jer og på det, der er overgået jer i Egypten, **17** og jeg har besluttet at føre jer bort fra lidelsen i Egypten, til kana’anæernes, hittitternes, amoritternes, perizzitternes, hivvitternes og jebusitternes land, et land der flyder med mælk og honning.‹ **18** De vil høre på dig, og sammen med Israels ældste skal du gå til Egyptens konge og sige til ham: ›Herren, hebræernes Gud, har mødt os. Lad os få lov til at gå tre dagsrejser ud i ørkenen og ofre til Herren vores Gud.‹ **19** Jeg ved, at egypterkongen ikke vil give jer lov til at gå, hvis ikke han mærker en stærk hånd. **20** Derfor vil jeg række hånden ud og ramme egypterne med alle de undere, jeg vil gøre blandt dem, og så vil han lade jer gå. **21** Og jeg vil lade egypterne fatte velvilje for dette folk, så I ikke kommer til at drage tomhændet bort. **22** Hver kvinde skal bede sine nabokoner og de kvinder, hun har boende i huset, om ting af sølv og guld og om klæder. Det skal I give jeres sønner og døtre at bære. På den måde skal I plyndre Egypten.«

### 2 Mos 4

**1** Moses svarede: »Hvad nu, hvis de ikke tror på mig og ikke vil høre på mig, men siger: Herren har ikke vist sig for dig!« **2** Da sagde Herren til ham: »Hvad er det, du har i hånden?« og han svarede: »En stav.« **3** Herren sagde: »Kast den på jorden!« Det gjorde han, og den blev til en slange; Moses ville flygte for den, **4** men Herren sagde til ham: »Ræk hånden ud og grib den i halen!« Da Moses rakte hånden ud og tog fat i den, blev den til en stav i hånden på ham. **5** »Det er, for at de kan tro, at Herren, deres fædres Gud, Abrahams Gud, Isaks Gud og Jakobs Gud, har vist sig for dig.« **6** Derpå sagde Herren til ham: »Stik din hånd ind på brystet!« Det gjorde han, og da han trak hånden ud igen, var den blevet spedalsk, hvid som sne. **7** »Stik din hånd ind på brystet igen!« sagde Herren. Det gjorde Moses, og da han trak hånden ud fra brystet, var den igen som resten af kroppen. **8** »Hvis de efter det første tegn ikke tror på dig og ikke vil høre, så vil de tro efter det andet tegn. **9** Men hvis de efter disse to tegn ikke tror og ikke vil høre på dig, skal du tage noget vand fra Nilen og hælde det ud på jorden; så bliver det vand, du tager fra Nilen, til blod på jorden.«

**10** Men Moses sagde til Herren: »Undskyld mig, Herre, men jeg har ikke ordet i min magt og har aldrig haft det; jeg har det heller ikke nu, efter at du begyndte at tale til mig, din tjener. Jeg har svært ved at udtrykke mig i ord.« **11** Da sagde Herren til ham: »Hvem gav mennesket en mund? Hvem gør stum eller døv, seende eller blind? Er det ikke mig, Herren? **12** Gå nu! Jeg vil være med din mund og fortælle dig, hvad du skal sige.« **13** Men han svarede: »Undskyld mig, Herre, send dog en anden!« **14** Da flammede Herrens vrede op mod Moses, og han sagde: »Er levitten Aron ikke din bror? Jeg ved, at han kan tale. Han er netop på vej ud for at møde dig, og han vil glæde sig af hjertet, når han ser dig. **15** Tal til ham, og læg ham ordene i munden! Jeg vil være med din mund og med hans mund og fortælle jer, hvad I skal gøre. **16** Han skal tale til folket på dine vegne; han skal være mund for dig, og du skal være gud for ham. **17** Tag denne stav i hånden! Med den skal du gøre tegnene.«

#### Moses vender tilbage til Egypten

**18** Moses vendte tilbage til sin svigerfar Jetro og sagde til ham: »Lad mig nu vende tilbage til mine landsmænd i Egypten og se, om de stadig er i live.« Jetro sagde til Moses: »Gå med fred!« **19** Og Herren sagde til Moses i Midjan: »Vend tilbage til Egypten, for alle de mænd, der stræbte dig efter livet, er døde.« **20** Så tog Moses sin kone og sine sønner, satte dem op på sit æsel og begav sig på vej tilbage til Egypten. Moses havde Guds stav i hånden. **21** Og Herren sagde til Moses: »Når du kommer tilbage til Egypten, skal du gøre alle de undere for Farao, som jeg har givet dig magt til. Men jeg vil gøre ham hård, så han ikke lader folket gå. **22** Så skal du sige til Farao: Dette siger Herren: Israel er min førstefødte søn. **23** Jeg sagde til dig, at du skulle lade min søn gå, så han kunne dyrke mig, men du nægtede at lade ham gå. Derfor vil jeg nu slå din førstefødte søn ihjel.«

**24** I et herberg undervejs overfaldt Herren ham og ville slå ham ihjel. **25** Da tog Sippora en flintekniv og skar sin søns forhud af. Hun berørte hans kønsdele og sagde: »Nu er du min blodbrudgom!« **26** Så slap Herren Moses. Det var den gang, hun brugte ordet blodbrudgom om omskærelsen.

**27** Herren sagde til Aron: »Gå Moses i møde ude i ørkenen!« Han gik af sted og mødte ham på Guds bjerg, og han kyssede ham. **28** Moses fortalte Aron om alt det, Herren havde givet ham besked om, og om alle de tegn, han havde pålagt ham. **29** Så tog Moses og Aron af sted. De kaldte alle israelitternes ældste sammen, **30** og Aron fortalte alt det, Herren havde sagt til Moses. Han gjorde tegnene for øjnene af folket, **31** og folket troede på ham. Og da de hørte, at Herren var opmærksom på israelitterne og havde set deres lidelse, bøjede de sig dybt.

### 2 Mos 5

#### Moses og Aron hos Farao

**1** Derefter gik Moses og Aron til Farao og sagde: »Dette siger Herren, Israels Gud: Lad mit folk gå, så de kan fejre min fest i ørkenen.« **2** Men Farao svarede: »Hvem er Herren, som jeg skulle adlyde, så jeg lod israelitterne gå? Jeg kender ikke Herren, og jeg vil ikke lade israelitterne gå!« **3** Så sagde de: »Hebræernes Gud har mødt os. Lad os få lov til at gå tre dagsrejser ud i ørkenen og ofre til Herren vores Gud, for at han ikke skal ramme os med pest eller sværd.« **4** Men egypterkongen svarede dem: »Moses og Aron, hvorfor tilskynder I folket til ikke at bestille noget? Gå ud til jeres tvangsarbejde!« **5** Og Farao sagde: »Nu er de blevet talrigere end landets egen befolkning, og så vil I skaffe dem fri for deres tvangsarbejde!«

**6** Samme dag gav Farao folkets slavefogeder og arbejdsformændene den befaling: **7** »I må ikke længere give dem halm til fremstillingen af teglsten, som I hidtil har gjort. Lad dem selv gå ud og samle halm. **8** Men pålæg dem at levere den samme mængde teglsten som hidtil. I må ikke skære ned på det! De er dovne! Det er derfor, de råber op om, at de vil ud og ofre til deres Gud. **9** Mændene skal være beskæftiget med strengt arbejde; de skal ikke lytte til falsk tale!« **10** Så gik slavefogederne og formændene ud og sagde til folket: »Dette siger Farao: Jeg vil ikke levere jer halm! **11** Gå selv ud og skaf jer halm, hvor I kan finde det. Men der bliver ikke skåret ned på det arbejde, I skal yde!« **12** Så spredte folket sig over hele Egypten for at samle strå til halm. **13** Slavefogederne skyndede på dem og sagde: »I skal yde fuldt arbejde hver dag, som dengang I fik leveret halm.« **14** Og Faraos slavefogeder pryglede de formænd, de havde sat over israelitterne, og sagde: »Hvorfor har I hverken i går eller i dag leveret det samme antal teglsten som før?« **15** Israelitternes formænd gik da til Farao og klagede: »Hvorfor behandler du dine trælle sådan? **16** Dine trælle får ikke halm, og alligevel får vi besked om at lave teglsten. Dine trælle bliver pryglet, og det er dit folk, der er skyld i det.« **17** Men han svarede: »Dovne er I! Det er derfor, I siger: Lad os få lov til at gå ud og ofre til Herren. **18** Gå nu ud og bestil noget! I får ikke hakkelse, og I skal levere det fastsatte antal teglsten!«

**19** Da israelitternes formænd hørte, at der ikke måtte skæres ned på det daglige antal teglsten, var de i knibe, **20** og da de på vej bort fra Farao traf Moses og Aron, som stod og ventede på dem, **21** sagde de til dem: »Herren se til jer og dømme jer! I har lagt os for had hos Farao og hans hoffolk og har givet dem et sværd i hånden, så de kan slå os ihjel.« **22** Da vendte Moses sig til Herren og sagde: »Herre, hvorfor handler du ondt mod dette folk? Hvorfor har du dog sendt mig? **23** Lige siden jeg gik til Farao for at tale i dit navn, har han mishandlet dette folk, og du har ikke befriet dit folk!«

### 2 Mos 6

**1** Men Herren sagde til Moses: »Nu skal du få at se, hvad jeg vil gøre ved Farao! Når han mærker en stærk hånd, vil han lade dem gå; ja, når han mærker en stærk hånd, vil han jage dem ud af sit land.«

#### Herrens løfte om Israels udfrielse

**2** Gud talte til Moses og sagde til ham: »Jeg er Herren! **3** Jeg viste mig for Abraham, for Isak og for Jakob som Gud den Almægtige, men under mit navn Jahve gav jeg mig ikke til kende for dem. **4** Jeg oprettede også min pagt med dem om at give dem Kana’an, det land hvor de boede som fremmede. **5** Nu har jeg hørt israelitternes jamren over, at egypterne har gjort dem til trælle, og jeg husker på min pagt. **6** Sig derfor til israelitterne: Jeg er Herren! Jeg vil føre jer bort fra tvangsarbejdet i Egypten og befri jer fra trældommen. Jeg vil udfri jer med løftet arm og under hårde straffedomme. **7** Jeg vil tage jer til mig som mit folk, og jeg vil være jeres Gud. Så skal I forstå, at jeg er Herren jeres Gud, som fører jer bort fra tvangsarbejdet i Egypten. **8** Jeg vil føre jer til det land, som jeg svor, jeg ville give Abraham, Isak og Jakob; det vil jeg give jer til ejendom. Jeg er Herren!«

**9** Sådan talte Moses til israelitterne. Men de ville ikke høre på Moses, fordi de havde mistet modet under det hårde arbejde. **10** Da sagde Herren til Moses: **11** »Gå hen og sig til Egyptens konge Farao, at han skal lade israelitterne gå ud af landet.« **12** Men Moses sagde for Herrens ansigt: »Israelitterne vil ikke høre på mig! Hvorfor skulle Farao så høre på mig, når jeg er uomskåret på læberne?«

**13** Herren gav Moses og Aron besked om at gå til israelitterne og til egypterkongen Farao, for at israelitterne kunne blive ført ud af Egypten.

#### Rubens, Simeons og Levis slægter

**14** Dette er overhovederne for deres fædrenehuse:

Israels førstefødte søn Rubens sønner var: Enok, Pallu, Hesron og Karmi. Det var Rubens slægter.

**15** Simeons sønner var: Jemuel, Jamin, Ohad, Jakin, Sohar og Saul; han var søn af en kana’anæisk kvinde. Det var Simeons slægter.

**16** Dette er navnene på Levis sønner ifølge deres slægtsbøger: Gershon, Kehat og Merari. Levi levede 137 år. **17** Gershons sønner var: Libni og Shim’i slægt for slægt. **18** Kehats sønner var: Amram, Jis’har, Hebron og Uzziel. Kehat levede 133 år. **19** Meraris sønner var: Makli og Mushi. Det var levitternes slægter ifølge deres slægtsbøger. **20** Amram giftede sig med sin faster Jokebed. Hun fødte ham Aron og Moses. Amram levede 137 år. **21** Jis’hars sønner var: Kora, Nefeg og Zikri. **22** Uzziels sønner var: Mishael, Elsafan og Sitri. **23** Aron giftede sig med Elisheba, der var datter af Amminadab og søster til Nakshon. Hun fødte ham Nadab, Abihu, Eleazar og Itamar. **24** Koras sønner var: Assir, Elkana og Abiasaf. Det var koraitternes slægter. **25** Arons søn Eleazar giftede sig med en af Putiels døtre. Hun fødte ham Pinehas.

Det var overhovederne for levitternes fædrenehuse slægt for slægt.

#### Faraos forhærdelse

**26** Det var til Aron og Moses, Herren sagde: »Før israelitterne ud af Egypten i deres hærskarer!« **27** Det var dem, der skulle tale til egypterkongen Farao, for at israelitterne kunne blive ført ud af Egypten; det var Moses og Aron.

**28** Den dag Herren talte til Moses i Egypten, **29** sagde han til ham: »Jeg er Herren! Alt det, jeg taler til dig, skal du tale til Farao, Egyptens konge.« **30** Moses sagde for Herrens ansigt: »Jeg er uomskåret på læberne, så hvorfor skulle Farao høre på mig?«

### 2 Mos 7

**1** Da sagde Herren til Moses: »Se, jeg gør dig til gud for Farao, og Aron, din bror, skal være din profet. **2** Alt det, jeg befaler dig, skal du sige, og din bror Aron skal tale til Farao, så han lader israelitterne gå ud af sit land. **3** Men jeg vil gøre Faraos hjerte hårdt, og jeg vil gøre mange tegn og undere i Egypten. **4** Når Farao så ikke vil høre på jer, vil jeg lægge min hånd på Egypten og føre mine hærskarer, mit folk israelitterne, ud af Egypten under svære straffedomme. **5** Egypterne skal forstå, at jeg er Herren, når jeg løfter min hånd imod Egypten og fører israelitterne bort fra dem.« **6** Moses og Aron gjorde, sådan som Herren havde befalet dem. **7** Moses var firs år, og Aron var treogfirs, da de talte til Farao.

**8** Herren sagde til Moses og Aron: **9** »Når Farao siger til jer, at I skal gøre et under, skal du sige til Aron: Tag din stav, og kast den foran Farao! Den skal blive til en slange.« **10** Så gik Moses og Aron til Farao og gjorde, sådan som Herren havde befalet; Aron kastede sin stav foran Farao og hans hoffolk, og den blev til en slange. **11** Men Farao tilkaldte vismændene og troldmændene, og Egyptens mirakelmagere gjorde det samme med deres hemmelige kunster; **12** de kastede hver sin stav, og stavene blev til slanger. Men Arons stav slugte deres stave. **13** Alligevel gjorde Farao sig hård og ville ikke høre på dem, sådan som Herren havde sagt.

#### Første plage: Vand til blod

**14** Herren sagde til Moses: »Farao er forhærdet og nægter at lade folket gå. **15** I morgen tidlig skal du gå til Farao, når han går ned til floden, og så skal du stille dig foran ham på Nilens bred. Staven, som blev forvandlet til en slange, skal du tage med dig. **16** Du skal sige til ham: Herren, hebræernes Gud, sendte mig til dig med en besked: ›Lad mit folk gå, så de kan dyrke mig i ørkenen.‹ Endnu har du ikke villet høre. **17** Men dette siger Herren: Ved dette tegn skal du forstå, at jeg er Herren: Med staven, jeg har i hånden, vil jeg slå på vandet i Nilen, og det vil blive forvandlet til blod. **18** Fiskene i Nilen vil dø, Nilen vil komme til at stinke, og egypterne vil ikke kunne drikke vandet fra Nilen.«

**19** Herren sagde til Moses: »Sig til Aron, at han skal tage sin stav og række sin hånd ud over vandet i Egypten, over flodløbene, deres kanaler og deres sumpe, over alle steder, hvor der har samlet sig vand; så skal det blive til blod. Der skal være blod overalt i Egypten, om det så er i trækar eller stenkar.«

**20** Moses og Aron gjorde, sådan som Herren havde befalet. Han løftede staven og slog på vandet i Nilen for øjnene af Farao og hans hoffolk, og alt vand i Nilen forvandledes til blod. **21** Fiskene i Nilen døde, Nilen kom til at stinke, og egypterne kunne ikke drikke vandet fra Nilen. Der var blod overalt i Egypten. **22** Men egypternes mirakelmagere gjorde det samme med deres hemmelige kunster. Farao gjorde sig hård og ville ikke høre på dem, sådan som Herren havde sagt. **23** Farao vendte sig om og gik hjem. Heller ikke det ænsede han.

**24** Alle egypterne gravede efter drikkevand i omegnen af Nilen, for de kunne ikke drikke vandet fra Nilen. **25** Det varede syv dage, efter at Herren havde slået på Nilen.

#### Anden plage: Frøer

**26** Herren sagde til Moses: »Gå til Farao og sig: Dette siger Herren: Lad mit folk gå, så de kan dyrke mig. **27** Hvis du nægter at lade dem gå, slår jeg hele dit land med frøer. **28** Nilen skal vrimle med frøer; de skal kravle op og komme ind i dit hus og i dit sovekammer og op i din seng og ind i dine hoffolks huse og til dit folk, ja, ind i dine bageovne og dine dejtrug. **29** Frøerne skal kravle rundt på dig og dit folk og alle dine hoffolk.«

### 2 Mos 8

**1** Herren sagde til Moses: »Sig til Aron, at han skal række sin hånd med staven ud over flodløbene, kanalerne og sumpene og få frøerne til at kravle ud over hele Egypten.« **2** Aron rakte sin hånd ud over vandet i Egypten, så frøerne kravlede op og dækkede Egypten. **3** Men mirakelmagerne gjorde det samme med deres hemmelige kunster og fik frøerne til at kravle ud over hele Egypten.

**4** Da tilkaldte Farao Moses og Aron og sagde: »Gå i forbøn hos Herren om, at han skal fjerne frøerne fra mig og mit folk. Så vil jeg lade folket gå, så de kan ofre til Herren.« **5** Moses sagde til Farao: »Sig mig nådigst, hvornår jeg skal gå i forbøn for dig og dine hoffolk og dit folk, så frøerne bliver ryddet væk fra dig og dine huse, og der kun er nogle tilbage i Nilen.« **6** »I morgen,« svarede han, og Moses sagde: »Som du befaler! Du skal komme til at forstå, at der ikke er nogen som Herren vores Gud. **7** Frøerne skal forsvinde fra dig og dine huse, dine hoffolk og dit folk. Kun i Nilen bliver der nogle tilbage.« **8** Så forlod Moses og Aron Farao. Moses råbte til Herren om frøerne, som han havde skaffet Farao på halsen, **9** og Herren gjorde, som Moses bad; frøerne døde i husene, på gårdspladserne og på markerne. **10** Man skovlede dem sammen i dynger, så landet kom til at stinke. **11** Men da Farao så, at det var til at ånde igen, forhærdede han sig og ville ikke høre på dem, sådan som Herren havde sagt.

#### Tredje plage: Myg

**12** Herren sagde til Moses: »Sig til Aron, at han skal række sin stav ud og slå i støvet på jorden; det skal blive til myg overalt i Egypten.« **13** Det gjorde de; Aron rakte sin hånd ud og slog med staven i støvet på jorden, så der kom myg over mennesker og dyr. Alt støv på jorden blev til myg overalt i Egypten. **14** Mirakelmagerne gjorde det samme med deres hemmelige kunster for at fremkalde myg, men de kunne ikke. Myggene kom over mennesker og dyr, **15** og mirakelmagerne sagde til Farao: »Det er Guds finger!« Men Farao gjorde sig hård og ville ikke høre på dem, sådan som Herren havde sagt.

#### Fjerde plage: Fluer

**16** Herren sagde til Moses: »Træd frem for Farao i morgen tidlig, når han går ned til floden, og sig til ham: Dette siger Herren: Lad mit folk gå, så de kan dyrke mig! **17** Hvis du ikke lader mit folk gå, sender jeg fluer over dig og dine hoffolk, dit folk og dine huse. Husene i Egypten og den jord, de står på, skal blive fulde af fluer. **18** Men samme dag vil jeg udskille landet Goshen, hvor mit folk opholder sig, så der ikke kommer fluer dér, for at du skal forstå, at jeg, Herren, er her i landet. **19** Jeg sætter skel mellem mit folk og dit folk. I morgen skal dette tegn ske.« **20** Det gjorde Herren; der kom en mængde fluer ind i Faraos hus og ind i hans hoffolks huse. Overalt i Egypten hærgedes landet af fluerne. **21** Så tilkaldte Farao Moses og Aron og sagde: »Gå hen og bring ofre til jeres Gud her i landet!« **22** Men Moses sagde: »Det kan vi ikke, for det, vi ofrer til Herren vores Gud, er afskyeligt for egypterne. Hvis vi for øjnene af egypterne ofrer noget, de finder afskyeligt, vil de så ikke stene os? **23** Vi vil gå tre dagsrejser ud i ørkenen, og så vil vi ofre til Herren vores Gud, sådan som han siger, vi skal.« **24** Farao sagde: »Jeg vil lade jer gå, så I kan ofre til Herren jeres Gud i ørkenen. Men I må ikke gå langt bort! Gå så i forbøn for mig!« **25** Moses svarede: »Nu forlader jeg dig. Når jeg går i forbøn hos Herren, vil fluerne i morgen forsvinde fra Farao, fra hans hoffolk og fra hans folk. Men Farao må ikke narre os igen, så han ikke lader folket gå ud og ofre til Herren!«

**26** Så forlod Moses Farao. Han gik i forbøn hos Herren, **27** og Herren gjorde, som Moses bad; fluerne forsvandt fra Farao og hans hoffolk og fra hans folk. Der blev ikke én tilbage. **28** Men også denne gang forhærdede Farao sig og lod ikke folket gå.

### 2 Mos 9

#### Femte plage: Kvægpest

**1** Herren sagde til Moses: »Gå til Farao og sig: Dette siger Herren, hebræernes Gud: Lad mit folk gå, så de kan dyrke mig. **2** Men hvis du nægter at lade dem gå og bliver ved med at holde på dem, **3** skal Herrens hånd ramme dit kvæg på marken, dine heste, æsler, kameler, køer og får, med en frygtelig pest. **4** Men Herren vil holde Israels kvæg adskilt fra Egyptens; ingen af israelitternes dyr skal dø.« **5** Og Herren fastsatte et tidspunkt og sagde: »I morgen vil Herren gøre dette i landet.« **6** Næste dag gjorde Herren det, og alt egypternes kvæg døde. Men ikke et eneste af israelitternes dyr døde. **7** Farao fik bud om, at ingen af israelitternes dyr døde; men han var forhærdet og lod ikke folket gå.

#### Sjette plage: Bylder

**8** Herren sagde til Moses og Aron: »Fyld jeres hænder med sod fra en smelteovn; det skal Moses kaste op i luften for øjnene af Farao, **9** og så skal det blive til en støvsky over hele Egypten; den vil fremkalde udslæt, der bryder ud i bylder på mennesker og dyr overalt i Egypten.« **10** De tog så ovnsoden og mødte op hos Farao. Moses kastede det op i luften, så mennesker og dyr fik udslæt, der brød ud i bylder. **11** Mirakelmagerne kunne ikke møde op hos Moses på grund af udslættet, for mirakelmagerne fik udslæt ligesom alle de andre egyptere. **12** Men Herren gjorde Farao hård, så han ikke hørte på dem, sådan som Herren havde sagt til Moses.

#### Syvende plage: Hagl

**13** Herren sagde til Moses: »Træd frem for Farao i morgen tidlig, og sig til ham: Dette siger Herren, hebræernes Gud: Lad mit folk gå, så de kan dyrke mig. **14** Denne gang vil jeg sende alle mine plager over dig selv og dine hoffolk og dit folk, for at du skal forstå, at der ikke er nogen som mig på hele jorden. **15** Havde jeg rakt min hånd ud og slået dig og dit folk med pest, havde du nu været udslettet fra jordens overflade. **16** Men jeg har ladet dig bestå netop for at vise dig min magt, og for at mit navn kan blive forkyndt over hele jorden. **17** Du stiller dig stadig i vejen for mit folk og vil ikke lade dem gå. **18** Men i morgen vil jeg lade det hagle så voldsomt, at der ikke har været magen til i Egypten, fra den dag det blev grundlagt til i dag. **19** Sørg nu for at bringe dit kvæg og alt, hvad du har på marken, i sikkerhed. Haglene skal falde på alle de mennesker og dyr, der befinder sig på marken og ikke er kommet i hus, og de skal dø!« **20** De af Faraos folk, som frygtede Herrens ord, fik nu bragt deres trælle og deres kvæg i hus, **21** mens de, der ikke ænsede Herrens ord, lod deres trælle og deres kvæg blive ude på marken.

**22** Herren sagde til Moses: »Ræk din hånd op mod himlen, så skal der falde hagl i hele Egypten, over mennesker og dyr og over alle planter på marken i Egypten.« **23** Moses rakte sin stav mod himlen, og Herren lod det tordne og hagle, og ild slog ned på jorden. Herren lod haglene regne over Egypten. **24** Der faldt hagl, og ilden flammede under haglvejret. Det var så voldsomt, at der ikke havde været magen til i hele Egypten, fra dengang de blev et folk. **25** I hele Egypten slog haglene alt det ned, som var på marken, både mennesker og dyr. Også alle planter på marken slog haglene ned, og de knækkede alle træer på marken. **26** Kun i landet Goshen, hvor israelitterne var, faldt der ikke hagl.

**27** Da sendte Farao bud efter Moses og Aron og sagde til dem: »Denne gang erkender jeg min synd. Herren har retten på sin side; det er mig og mit folk, der er skyldige. **28** Gå i forbøn hos Herren om, at Guds torden og hagl må holde op! Så vil jeg lade jer gå; I skal ikke blive her længere.« **29** Moses svarede ham: »Når jeg har forladt byen, vil jeg brede mine hænder ud mod Herren; så hører tordenen op, og der kommer ikke hagl mere; det sker, for at du skal forstå, at jorden tilhører Herren. **30** Men jeg ved, at du og dine folk endnu ikke frygter Gud Herren.«

**31** Hør og byg blev slået ned, for byggen var i aks og hørren i blomst. **32** Men hvede og spelt blev ikke slået ned, for det modnes senere.

**33** Så forlod Moses Farao og gik ud af byen, og han bredte sine hænder ud mod Herren; torden og hagl hørte op, og regnen styrtede ikke længere ned. **34** Men da Farao så, at regn og hagl og torden var holdt op, fortsatte han med at synde, og han og hans hoffolk forhærdede sig. **35** Farao gjorde sig hård, og han lod ikke israelitterne gå, sådan som Herren havde talt ved Moses.

### 2 Mos 10

#### Ottende plage: Græshopper

**1** Herren sagde til Moses: »Gå til Farao, for jeg har forhærdet ham og hans hoffolk, for at jeg kan udføre disse tegn blandt dem, **2** og for at du kan fortælle din søn og din sønnesøn om, hvordan egypterne fik min magt at føle, og om mine tegn, som jeg gjorde blandt dem, så I kan forstå, at jeg er Herren.« **3** Moses og Aron gik så til Farao og sagde til ham: »Dette siger Herren, hebræernes Gud: Hvor længe vil du nægte at bøje dig for mig? Lad mit folk gå, så de kan dyrke mig! **4** Hvis du nægter at lade mit folk gå, sender jeg græshopper over dit land i morgen. **5** De skal dække hele landet, så man ikke kan se jorden. De skal æde den rest, der blev tilbage til jer efter haglvejret, og de skal æde alle træer, der vokser på jeres marker. **6** De skal fylde dine huse og alle dine hoffolks huse, ja, alle huse i Egypten, så man ikke har set mage, fra dengang dine fædre og deres fædre igen levede i dette land og til i dag.« Så vendte han sig om og forlod Farao.

**7** Faraos hoffolk sagde til ham: »Hvor længe skal denne mand være en snare for os? Lad mændene gå, så de kan dyrke Herren deres Gud. Kan du stadig ikke indse, at Egypten går til grunde?« **8** Så blev Moses og Aron hentet tilbage til Farao, og han sagde til dem: »Gå ud og dyrk Herren jeres Gud! Men hvem er det, der skal gå?« **9** Moses svarede: »Vi tager af sted, unge og gamle. Vi tager vores sønner og døtre, vores får og køer med os, for det er Herrens fest, vi skal fejre.« **10** Men han sagde til dem: »Må Herren være med jer, om jeg lader jer gå sammen med jeres familier! Der kan I selv se, at I har ondt i sinde! **11** Nej, I mænd kan gå og dyrke Herren; det er jo det, I beder om!« Så blev de jaget ud fra Farao.

**12** Da sagde Herren til Moses: »Ræk din hånd ud over Egypten, så græshopperne kommer over Egypten og æder alt, hvad der vokser i landet, alt det der blev tilbage efter haglvejret.« **13** Moses rakte sin stav ud over Egypten, og Herren drev en østenvind ind over landet hele den dag og hele natten. Da det blev morgen, havde østenvinden ført græshopperne med. **14** Græshopperne kom over hele Egypten og slog sig ned overalt i Egypten i så stor mængde, at der hverken før har været eller siden vil komme så mange græshopper. **15** De dækkede hele landet, så jorden var sort af dem, og de åd alt det, der voksede i landet, og al den frugt på træerne, som var blevet tilbage efter haglvejret. I hele Egypten blev der intet grønt tilbage på træerne og på planterne på marken. **16** Farao tilkaldte straks Moses og Aron og sagde: »Jeg har syndet mod Herren jeres Gud og mod jer. **17** Tilgiv dog min synd denne ene gang og gå i forbøn hos Herren jeres Gud om, at han skal fjerne denne død fra mig!« **18** Så forlod han Farao og gik i forbøn hos Herren, **19** og Herren vendte vinden til en meget kraftig vestenvind, som førte græshopperne med og drev dem i Sivhavet. I hele Egypten blev der ikke en eneste græshoppe tilbage.

**20** Men Herren gjorde Farao hård, så han ikke lod israelitterne gå.

#### Niende plage: Mørke

**21** Herren sagde til Moses: »Ræk din hånd op mod himlen, så skal der komme mørke over Egypten, et mørke som er til at føle på.« **22** Moses rakte sin hånd op mod himlen, og der blev et dybt mørke over hele Egypten i tre dage. **23** I tre dage kunne man ikke se hinanden, og ingen kunne røre sig ud af stedet. Men overalt, hvor israelitterne boede, var der lyst. **24** Så tilkaldte Farao Moses og sagde: »Gå så ud og dyrk Herren! Kun jeres får og køer skal I lade blive tilbage. Jeres familier må I gerne tage med.« **25** Moses svarede: »Nej, du skal give os slagtofferdyr og brændofferdyr, som vi kan ofre til Herren vores Gud. **26** Og vores eget kvæg må vi også have med; der skal ikke blive så meget som en klov tilbage! Det må vi tage af, når vi skal dyrke Herren vores Gud. Vi kan jo ikke vide, hvad vi skal dyrke Herren med, før vi kommer derhen.«

**27** Men Herren gjorde Farao hård, så han ikke ville lade israelitterne gå. **28** Farao sagde til ham: »Forsvind, og vov ikke at vise dig for mig igen! Den dag du gør det, skal du dø!« **29** Moses svarede: »Som du siger! Jeg viser mig ikke for dig igen.«

### 2 Mos 11

#### Tiende plage: Drabet på de førstefødte

**1** Herren sagde til Moses: »Endnu en plage vil jeg bringe over Farao og Egypten. Efter den vil han lade jer gå herfra. Og når han lader jer gå, vil han ligefrem jage jer ud herfra! **2** Giv nu folket besked om, at alle, mænd og kvinder, skal bede deres naboer om ting af sølv og guld.« **3** Herren havde nemlig ladet egypterne fatte velvilje for folket. Også manden Moses nød stor anseelse i Egypten, både hos Faraos hoffolk og hos folket.

**4** Moses sagde: »Dette siger Herren: Ved midnat går jeg midt gennem Egypten. **5** Så skal alle førstefødte i Egypten dø, lige fra den førstefødte hos Farao, som sidder på tronen, til den førstefødte hos trælkvinden, som sidder ved kværnen; også alt det førstefødte af kvæget skal dø. **6** I hele Egypten skal der lyde så højt et skrig, at noget lignende aldrig har lydt og heller ikke skal lyde igen; **7** men ikke en hund skal gø ad israelitterne, hverken ad mennesker eller dyr. Sådan skal I forstå, at Herren holder egypterne adskilt fra israelitterne. **8** Alle dine hoffolk skal komme og kaste sig ned for mig og sige: ›Drag bort både du og hele det folk, der følger dig!‹ Derefter vil jeg drage bort.« Så forlod han Farao i glødende vrede.

**9** Herren sagde til Moses: »Farao vil ikke høre på jer; det sker, for at mine undere i Egypten skal blive mange.« **10** Alle disse undere havde Moses og Aron gjort over for Farao, men Herren gjorde Farao hård, så han ikke lod israelitterne gå ud af sit land.

### 2 Mos 12

#### Påske og usyrede brød

**1** Herren sagde til Moses og Aron i Egypten: **2** »Denne måned skal være jeres nytårsmåned. I skal regne den for den første af årets måneder. **3** Sig til hele Israels menighed: Den tiende dag i denne måned skal man tage et lam eller et kid til hver husstand i fædrenehuset. **4** Hvis en husstand er for lille til et dyr, skal den være fælles med den nærmeste nabo om et dyr efter antallet af personer; I skal beregne det efter, hvad hver enkelt kan spise. **5** Det skal være et lydefrit dyr, et årgammelt handyr; I kan tage det fra fårene eller fra gederne. **6** I skal tage vare på det til den fjortende dag i denne måned. Så skal hele Israels menighed slagte det, lige inden mørket falder på. **7** De skal tage noget af blodet og komme det på de to dørstolper og på overliggeren i de huse, hvor de spiser det. **8** De skal spise kødet samme nat; de skal spise det stegt med usyrede brød og bitre urter til. **9** I må ikke spise noget af det råt eller kogt; det skal være stegt, med hoved, skanke og indvolde. **10** I må ikke levne noget af det til om morgenen. Hvad der er tilovers om morgenen, skal I brænde. **11** Sådan skal I spise det: I skal have kjortlen bundet op om lænderne og have sandaler på fødderne og stav i hånden; i al hast skal I spise det. Det er påske for Herren. **12** Samme nat vil jeg gå gennem Egypten, og jeg vil dræbe alle førstefødte i Egypten, både af mennesker og af kvæg, og iværksætte mine straffedomme over alle Egyptens guder. Jeg er Herren! **13** Men blodet skal I have som mærke på husene, hvor I er. Når jeg ser blodet, går jeg forbi jer. Ingen ødelæggende plage skal ramme jer, når jeg slår egypterne. **14** Denne dag skal I have som mindedag, og I skal fejre den som en fest for Herren. Som en eviggyldig ordning skal I fejre den, slægt efter slægt. **15** Syv dage skal I spise usyrede brød. I skal sørge for, at al surdej er fjernet fra jeres huse allerede den første dag, for enhver, der spiser syrnet brød fra den første til den syvende dag, det menneske skal udryddes fra Israel. **16** På den første dag skal I holde hellig festforsamling, og på den syvende dag skal I holde hellig festforsamling. De dage må der ikke udføres noget arbejde. Kun det, hver enkelt skal have at spise, må I tilberede. **17** Bestemmelsen om de usyrede brød skal I overholde, for netop den dag førte jeg jeres hærskarer ud af Egypten. Som en eviggyldig ordning skal I holde denne dag, slægt efter slægt. **18** Fra om aftenen den fjortende dag i den første måned til om aftenen den enogtyvende dag i samme måned skal I spise usyrede brød. **19** Syv dage må der ikke findes surdej i jeres huse, for enhver, der spiser syrnet brød, det menneske skal udryddes fra Israels menighed; det gælder både den fremmede og landets egne. **20** I må ikke spise noget syrnet brød; overalt, hvor I bor, skal I spise usyrede brød.«

**21** Så tilkaldte Moses alle Israels ældste og sagde til dem: »Gå ud og hent småkvæg til jeres familier, og slagt påskelammet! **22** Tag så et bundt isop, dyp det i blodet i skålen, og stryg noget af blodet fra skålen på overliggeren og på de to dørstolper. Ingen af jer må gå ud af sit hus, før det bliver morgen. **23** Når Herren går gennem Egypten for at slå dem ned og ser blodet på overliggeren og de to dørstolper, vil Herren springe den dør over. Han vil ikke lade ødelæggeren gå ind i jeres huse og slå jer ned. **24** Dette skal I overholde som en forordning for jer og jeres børn til evig tid. **25** Når I kommer til det land, Herren vil give jer, sådan som han har lovet, skal I overholde denne skik. **26** Og når jeres børn spørger, hvad det er for en skik, I har, **27** skal I svare: Det er påskeoffer for Herren, fordi han i Egypten sprang israelitternes huse over, da han slog egypterne ned, men skånede vores huse.« Og folket bøjede sig dybt.

**28** Så gik israelitterne hen og gjorde sådan, som Herren havde befalet Moses og Aron. **29** Ved midnat dræbte Herren alle førstefødte i Egypten, lige fra den førstefødte hos Farao, som sidder på tronen, til den førstefødte hos fangen, som sidder i fangehullet; også alt det førstefødte af kvæget blev dræbt. **30** Den nat stod Farao og alle hans hoffolk op, ja, alle egypterne, og der lød et højt skrig i Egypten, for der var ikke det hus, hvor der ikke var en, der døde. **31** Da tilkaldte Farao Moses og Aron om natten og sagde: »Skynd jer bort fra mit folk, både I og israelitterne, og gå ud og dyrk Herren, sådan som I har krævet. **32** Tag både jeres får og jeres køer med, sådan som I har krævet, og gå så! Men bed om velsignelse også for mig!« **33** Egypterne skyndede på folket for at få dem hurtigt ud af landet, for de sagde: »Ellers dør vi alle sammen.« **34** Folket tog dejen, før den var syrnet, og bar den på skuldrene i dejtrug, som de havde viklet deres kapper om. **35** Israelitterne gjorde, som Moses havde sagt, og bad egypterne om ting af sølv og guld og om klæder. **36** Herren havde ladet egypterne fatte velvilje for folket, så de lod dem få, hvad de bad om. På den måde plyndrede de Egypten.

**37** Israelitterne brød nu op fra Ramses og drog mod Sukkot, omkring 600.000 mand foruden deres familier. **38** Der var også en stor og broget flok, som fulgte med dem. Dertil kom en mængde får og køer. **39** Af den dej, de tog med fra Egypten, bagte de usyrede brød, for den var ikke syrnet. De blev jo jaget ud af Egypten og fik ikke tid til noget; de fik end ikke sørget for proviant.

**40** Den tid, israelitterne boede i Egypten, var 430 år. **41** Netop den dag, da de 430 år var til ende, drog alle Herrens hærskarer ud af Egypten. **42** Det blev en vågenat for Herren, så han kunne føre dem ud af Egypten. Denne nat skal alle israelitter, slægt efter slægt, våge for Herren.

**43** Herren sagde til Moses og Aron: »Dette er forordningen om påskelammet: Ingen fremmed må spise af det. **44** Enhver træl, der er købt, og som du har ladet omskære, må spise af det. **45** Ingen tilflytter eller daglejer må spise af det. **46** Det skal spises i ét og samme hus; du må ikke bringe noget af kødet ud af huset. I må ikke knuse nogen af dets knogler. **47** Hele Israels menighed skal deltage. **48** Når en fremmed bor som gæst hos dig og vil holde påske for Herren, skal alle af mandkøn hos ham omskæres. Så må han være med til det, og han skal være som en af landets egne. Men ingen uomskåret må spise af det. **49** Én og samme lov skal gælde både for landets egne og for den fremmede, der bor som gæst blandt jer.«

**50** Alle israelitterne gjorde sådan, som Herren havde befalet Moses og Aron. **51** Netop den dag førte Herren israelitterne ud af Egypten i deres hærskarer.

### 2 Mos 13

#### Usyrede brød og førstefødselsoffer

**1** Herren talte til Moses og sagde: **2** »Du skal hellige mig alle førstefødte. Alt det første, der kommer ud af moderlivet hos israelitterne, skal tilhøre mig; det gælder både mennesker og kvæg.«

**3** Moses sagde til folket: Husk denne dag, da I drog ud af Egypten, af trællehuset, for med stærk hånd førte Herren jer ud herfra: I må ikke spise syrnet brød. **4** I dag, i måneden abib, drager I ud. **5** Og når Herren fører dig til kana’anæernes, hittitternes, amoritternes, hivvitternes og jebusitternes land, som han lovede dine fædre at give dig, et land der flyder med mælk og honning, skal du følge denne skik i denne måned. **6** Syv dage skal du spise usyrede brød, og på den syvende dag skal du fejre festen for Herren. **7** De syv dage skal der spises usyrede brød, og i hele dit land må der intet syrnet brød og ingen surdej findes hos dig. **8** På den dag skal du sige til din søn: »Det er på grund af det, Herren gjorde for mig, da jeg drog ud af Egypten.« **9** Du skal have det som et tegn på din hånd og som et erindringsmærke på din pande, for at Herrens lov må være på dine læber; for med stærk hånd førte Herren dig ud af Egypten. **10** Hvert år skal du overholde denne forordning til den fastsatte tid.

**11** Når Herren fører dig til kana’anæernes land og giver dig det, sådan som han tilsvor dig og dine fædre, **12** skal du overgive alt det første, der kommer ud af moderlivet, til Herren. Alle førstefødte handyr af dit kvæg skal tilhøre Herren. **13** Det førstefødte æsel kan du frikøbe med et stykke småkvæg; vil du ikke frikøbe det, skal du brække halsen på det. Enhver førstefødt blandt dine sønner skal du frikøbe. **14** Når din søn i fremtiden spørger dig: »Hvad betyder dette?« skal du svare ham: »Med stærk hånd førte Herren os ud af Egypten, af trællehuset. **15** Da Farao gjorde sig hård og ikke ville lade os gå, slog Herren alle førstefødte i Egypten ihjel, både af mennesker og af kvæg. Derfor bringer jeg det første handyr, der kommer ud af moderlivet, som offer til Herren, og jeg frikøber hver førstefødt blandt mine sønner.« **16** Det skal være et tegn på din hånd og et mærke på din pande, for med stærk hånd førte Herren os ud af Egypten.

#### Udfrielsen fra Egypten

**17** Dengang Farao lod folket gå, førte Gud dem ikke ad vejen til filistrenes land, skønt det var den korteste; for Gud tænkte: »Bare folket ikke fortryder og vender tilbage til Egypten, når de oplever krig.« **18** Derfor førte Gud dem ad en omvej gennem ørkenen til Sivhavet. I række og geled drog israelitterne op fra Egypten. **19** Moses tog Josefs ben med sig, for Josef havde taget israelitterne i ed og sagt: »Når Gud tager sig af jer, skal I bringe mine ben med jer op herfra.« **20** Så brød de op fra Sukkot, og de slog lejr i Etam på grænsen til ørkenen. **21** Herren gik foran dem, om dagen i en skysøjle for at føre dem på vejen og om natten i en ildsøjle for at lyse for dem, så de kunne gå både dag og nat. **22** Skysøjlen fjernede sig ikke fra folket om dagen og ildsøjlen ikke om natten.

### 2 Mos 14

#### Vandringen gennem havet

**1** Herren talte til Moses og sagde: **2** »Sig til israelitterne, at de skal vende om og slå lejr ved Pi-ha-Kirot mellem Migdol og havet; ved havet ud for Ba’al-Sefon skal I slå lejr. **3** Så vil Farao tænke: ›Israelitterne er faret vild i landet; ørkenen har lukket sig om dem.‹ **4** Jeg vil gøre Farao hård, så han sætter efter dem, og jeg vil vise min herlighed på Farao og hele hans hær. Så skal egypterne forstå, at jeg er Herren.« Det gjorde israelitterne så.

**5** Da egypterkongen fik besked om, at folket var flygtet, skiftede Farao og hans hoffolk mening, og de sagde: »Hvad er det, vi har gjort? Vi har ladet Israel gå, så de ikke kan trælle for os!« **6** Så lod han spænde for vognen og tog sin hær med sig. **7** Han tog seks hundrede stridsvogne og alle andre vogne i Egypten med vognkæmpere på dem alle sammen. **8** Herren gjorde egypterkongen Farao hård, så han satte efter israelitterne. Men israelitterne drog uforfærdet ud. **9** Egypterne satte efter dem med alle Faraos heste og vogne, hans ryttere og hans hær, og de indhentede dem, hvor de havde slået lejr ved havet, ved Pi-ha-Kirot ud for Ba’al-Sefon. **10** Farao kom nærmere, og da israelitterne fik øje på egypterne og så, at de var på vej efter dem, blev de meget bange og råbte til Herren. **11** De sagde til Moses: »Var der ingen grave i Egypten, siden du har ført os ud for at dø i ørkenen? Hvad er det, du har gjort imod os ved at føre os ud af Egypten? **12** Sagde vi ikke til dig i Egypten: Lad os være, lad os trælle for egypterne! Vi vil hellere trælle for egypterne end dø i ørkenen.« **13** Men Moses sagde til folket: »I skal ikke være bange! Stil jer op og se, hvordan Herren frelser jer i dag. For sådan som I ser egypterne i dag, skal I aldrig mere få dem at se. **14** Herren vil føre krig for jer, og I kan tie stille!«

**15** Herren sagde til Moses: »Hvorfor råber du til mig? Sig til israelitterne, at de skal bryde op. **16** Du skal løfte din stav og række hånden ud over havet og kløve det, så israelitterne kan gå tørskoet gennem havet. **17** Og jeg vil gøre egypterne hårde, så de følger efter dem. Jeg vil vise min herlighed på Farao og på hele hans hær, hans vogne og hans ryttere. **18** Egypterne skal forstå, at jeg er Herren, når jeg viser min herlighed på Farao, på hans vogne og hans ryttere.«

**19** Guds engel, som gik foran Israels hær, rykkede nu om bag dem, og skysøjlen foran dem rykkede om bag dem, **20** så den kom til at stå mellem egypternes hær og israelitternes hær. Skyen kom med mørke, men oplyste natten. Hele natten kom de ikke nær til hinanden. **21** Moses rakte sin hånd ud over havet, og hele natten igennem drev Herren havet tilbage med en stærk østenstorm og gjorde havet til tørt land. Vandet kløvedes, **22** så israelitterne kunne gå tørskoet gennem havet, og vandet stod som en mur til højre og til venstre for dem. **23** Egypterne satte efter dem lige ud i havet med alle Faraos heste, hans vogne og ryttere. **24** Men i morgenvagten så Herren i ildsøjlen og skysøjlen ned på Egyptens hær. Han skabte forvirring i Egyptens hær **25** og blokerede hjulene på vognene, så de kun med besvær kunne få dem frem. Da sagde egypterne: »Lad os flygte for Israel, for Herren fører krig for dem mod Egypten.« **26** Men Herren sagde til Moses: »Ræk din hånd ud over havet, så vandet vender tilbage over egypterne, over deres vogne og ryttere.« **27** Moses rakte sin hånd ud over havet, og ved daggry vendte havet tilbage til sit normale leje. På deres flugt kom egypterne lige imod det, og Herren styrtede egypterne i havet. **28** Vandet vendte tilbage og lukkede sig over alle vognene og rytterne i Faraos hær, som var fulgt efter dem ud i havet. Der blev ikke en eneste af dem tilbage. **29** Men israelitterne gik tørskoet gennem havet, og vandet stod som en mur til højre og til venstre for dem.

**30** Sådan frelste Herren Israel fra egypterne den dag, og Israel så egypterne ligge døde på havets bred. **31** Da Israel så, hvordan Herren havde vist sin store magt mod Egypten, frygtede folket Herren, og de troede på Herren og på hans tjener Moses.

### 2 Mos 15

#### Sejrssangen

**1** Da sang Moses og israelitterne denne sang for Herren:

> Jeg vil synge for Herren,  
> for han er højt ophøjet,  
> heste og ryttere  
> styrtede han i havet.

>  **2** Herren er min styrke og lovsang,  
> han blev min frelse.  
> Han er min Gud, ham vil jeg prise,  
> min faders Gud, ham vil jeg hylde.  
>  **3** Herren er kriger,  
> Jahve er hans navn.  
>  **4** Faraos vogne og hær kastede han i havet,  
> hans bedste vognkæmpere druknede i Sivhavet;  
>  **5** det store dyb lukkede sig over dem,  
> de sank i havets dyb som sten.  
>  **6** Herre, din højre hånd er mægtig i styrke,  
> Herre, din højre hånd knuser fjenden;  
>  **7** i din vældige storhed slår du  
> dine modstandere ned,  
> du slipper din harme løs, den fortærer dem som strå.  
>  **8** For din fnysende vrede tårnede vandet sig op,  
> strømmene stod som en vold,  
> vandmasserne stivnede midt i havet.  
>  **9** Fjenden sagde:  
> Jeg forfølger og indhenter dem,  
> jeg fordeler byttet  
> og stiller min hunger på dem;  
> jeg trækker mit sværd,  
> min hånd tilintetgør dem.  
>  **10** Du pustede med din ånde,  
> havet lukkede sig over dem,  
> de sank som bly  
> i de mægtige vande.  
>  **11** Hvem er som du  
> blandt guder, Herre?  
> Hvem er så mægtig og hellig,  
> frygtindgydende og glorværdig,  
> hvem gør undere som du?  
>  **12** Du løftede din højre hånd,  
> og jorden slugte dem.

>  **13** I din trofasthed ledte du  
> det folk, du havde udfriet,  
> i din styrke førte du dem  
> til din hellige bolig.  
>  **14** Folkeslagene rystede, da de hørte det.  
> Filistæas indbyggere vred sig i veer,  
>  **15** Edoms høvdinge blev forfærdede,  
> Moabs mægtige blev grebet af rædsel,  
> alle Kana’ans indbyggere skælvede i angst.  
>  **16** De blev grebet af skræk og rædsel,  
> for din arms magt blev de stumme som sten,  
> da dit folk drog frem, Herre,  
> da det folk drog frem, som du havde vundet.  
>  **17** Du førte dem ind  
> og plantede dem på det bjerg, du ejer,  
> det sted, du har gjort til din bolig, Herre,  
> den helligdom, dine hænder har grundfæstet, Herre.

>  **18** Herren er konge i al evighed.

**19** For da Faraos heste med vogne og ryttere begav sig ud i havet, lod Herren vandet i havet vende tilbage over dem; men israelitterne gik tørskoet gennem havet. **20** Da greb Arons søster, profetinden Mirjam, sin pauke, og alle kvinderne fulgte hende i dansen med deres pauker. **21** Mirjam sang for dem:

> Syng for Herren,  
> han er højt ophøjet,  
> heste og ryttere  
> styrtede han i havet.

#### Vagtler og manna

**22** Moses lod nu Israel bryde op fra Sivhavet, og de drog ud i Shur-ørkenen. De gik tre dagsrejser i ørkenen uden at finde vand. **23** Så kom de til Mara, men de kunne ikke drikke vandet i Mara, fordi det smagte bittert. Derfor kaldes stedet Mara. **24** Da gav folket ondt af sig mod Moses og spurgte: »Hvad skal vi drikke?« **25** Moses råbte til Herren, og Herren viste ham et stykke træ. Det kastede Moses i vandet, og så blev vandet frisk.

Dér fastsatte han lov og ret for folket, og dér satte han det på prøve. **26** Han sagde: »Hvis du er lydig mod Herren din Gud og gør, hvad der er ret i hans øjne, lytter til hans befalinger og holder alle hans love, så vil jeg ikke påføre dig nogen af de sygdomme, jeg har påført egypterne, for jeg er Herren, der læger dig.«

**27** Så kom de til Elim. Dér var tolv kilder og halvfjerds palmer. De slog lejr dér ved vandet.

### 2 Mos 16

**1** Så brød de op fra Elim, og den femtende dag i den anden måned, efter at hele israelitternes menighed var draget ud af Egypten, kom de til Sins ørken, der ligger mellem Elim og Sinaj. **2** Men i ørkenen gav hele israelitternes menighed ondt af sig mod Moses og Aron **3** og sagde til dem: »Gid vi var døde for Herrens hånd i Egypten, da vi sad ved kødgryderne og kunne spise os mætte! Nu har I ført os herud i ørkenen for at lade hele denne forsamling dø af sult.« **4** Da sagde Herren til Moses: »Nu vil jeg lade brød regne ned til jer fra himlen. Hver dag skal folket gå ud og samle til det daglige forbrug, for at jeg kan sætte dem på prøve og se, om de følger min lov eller ej. **5** Når de på den sjette dag tilbereder det, de har bragt hjem, skal der være dobbelt så meget, som de samler de andre dage.« **6** Moses og Aron sagde til alle israelitterne: »I aften skal I forstå, at det var Herren, der førte jer ud af Egypten, **7** og i morgen skal I få Herrens herlighed at se, nu da Herren har hørt, hvordan I giver ondt af jer mod ham. Er vi noget, siden I giver ondt af jer mod os?« **8** Og Moses sagde: »Når Herren i aften giver jer kød at spise og i morgen giver jer brød, så I kan blive mætte, så skyldes det, at Herren har hørt, hvordan I giver ondt af jer mod ham. Er vi noget? Det er ikke mod os, men mod Herren, I giver ondt af jer.«

**9** Så sagde Moses til Aron: »Sig til hele israelitternes menighed, at de skal træde frem for Herren, for han har hørt, hvordan de giver ondt af sig.« **10** Da nu Aron talte til hele israelitternes menighed, vendte de sig mod ørkenen, og se, Herrens herlighed viste sig i skyen. **11** Herren sagde til Moses: **12** »Jeg har hørt, hvordan israelitterne giver ondt af sig. Sig nu til dem: Lige inden mørket falder på, skal I få kød at spise, og i morgen skal I spise jer mætte i brød; så skal I forstå, at jeg er Herren jeres Gud.« **13** Om aftenen kom der et vagteltræk, som dækkede lejren, og om morgenen lå der dug rundt om lejren. **14** Da duggen forsvandt, lå der hen over ørkenen et finkornet lag ligesom rim på jorden. **15** Da israelitterne så det, spurgte de hinanden: »Hvad er det?« For de vidste ikke, hvad det var. Men Moses sagde til dem: »Det er det brød, Herren giver jer at spise. **16** Dette er, hvad Herren har befalet: I skal samle så meget af det, som hver enkelt kan spise, en omer til hver enkelt svarende til antallet af personer. Enhver skal tage til dem, der hører til i hans telt.« **17** Det gjorde israelitterne, og nogle samlede meget, andre lidt. **18** Da de målte det med omer-målet, havde den, der havde samlet meget, ikke for meget, og den, der havde samlet lidt, havde ikke for lidt; de samlede det, hver især kunne spise. **19** Moses sagde til dem: »Ingen må levne noget til næste morgen.« **20** Der var nogle, der ikke adlød Moses, men levnede noget af det til næste morgen; da var det fuldt af maddiker, så det stank, og Moses blev vred på dem. **21** Hver morgen samlede de så meget, som hver især kunne spise. Når solen begyndte at brænde, smeltede det.

**22** Den sjette dag samlede de dobbelt så meget, to omer til hver. Da alle menighedens overhoveder kom og fortalte Moses det, **23** sagde han til dem: »Det er det, Herren har befalet: I morgen er det hviledag, hellig sabbat for Herren. Bag, hvad I vil bage, og kog, hvad I vil koge. Men alt det, der bliver tilovers, skal I lægge til side og opbevare til næste morgen.« **24** Så lagde de det til side til næste morgen, som Moses havde befalet; det kom ikke til at stinke, og der gik ikke maddiker i det. **25** Og Moses sagde: »Spis det i dag, for i dag er det sabbat for Herren. I dag finder I ikke noget derude. **26** Seks dage skal I samle det. Den syvende dag er det sabbat; da er der ikke noget.«

**27** Den syvende dag gik nogle af folket alligevel ud for at samle, men fandt ikke noget. **28** Da sagde Herren til Moses: »Hvor længe vil I nægte at holde mine befalinger og love? **29** I må indse, at Herren har givet jer sabbatten; det er derfor, han på den sjette dag giver jer brød til to dage. Bliv, hvor I er! Ingen må gå hjemmefra den syvende dag.« **30** Så hvilede folket på den syvende dag.

**31** Israels hus kaldte det manna. Det lignede hvide korianderfrø, og det smagte som honningkage.

**32** Moses sagde: »Dette er, hvad Herren har befalet: Fyld et omer-mål med det, og opbevar det til jeres efterkommere, så de kan se det brød, jeg gav jer at spise i ørkenen, da jeg førte jer ud af Egypten.« **33** Og Moses sagde til Aron: »Tag en krukke, kom en hel omer manna i den, og stil den foran Herren til opbevaring til jeres efterkommere.« **34** Aron stillede den til opbevaring foran Vidnesbyrdet, sådan som Herren havde befalet Moses.

**35** Israelitterne spiste manna i fyrre år, indtil de kom til beboet land. De spiste manna, indtil de nåede grænsen til Kana’an.

**36** En omer er en tiendedel efa.

### 2 Mos 17

#### Moses slår vand af klippen

**1** På Herrens befaling brød hele israelitternes menighed nu op fra Sins ørken og drog videre fra sted til sted. De slog lejr i Refidim, men da folket ikke kunne få vand at drikke dér, **2** rettede de anklage mod Moses og sagde: »Skaf os vand at drikke!« Moses svarede: »Hvorfor retter I anklage mod mig? Hvorfor udæsker I Herren?« **3** Men folket tørstede efter vand, og de gav ondt af sig mod Moses og sagde: »Hvorfor har du ført os op fra Egypten, så du lader os og vores børn og vores kvæg dø af tørst?« **4** Moses råbte til Herren: »Hvad skal jeg stille op med dette folk? Nu stener de mig snart!« **5** Da sagde Herren til Moses: »Tag nogle af Israels ældste med dig og gå frem foran folket! Tag den stav, du slog på Nilen med, i din hånd og gå! **6** Dér, på klippen ved Horeb, vil jeg stille mig foran dig. Når du slår på klippen, strømmer der vand ud af den, så folket kan drikke.« Det gjorde Moses for øjnene af Israels ældste, **7** og han kaldte stedet Massa og Meriba, fordi israelitterne kom med anklager, og fordi de udæskede Herren og sagde: »Er Herren hos os eller ej?«

#### Sejren over amalekitterne

**8** Amalekitterne kom og gik til angreb på israelitterne i Refidim. **9** Da sagde Moses til Josva: »Udvælg nogle mænd, og ryk ud og kæmp mod amalekitterne! I morgen vil jeg stå på toppen af højen med Guds stav i min hånd.« **10** Josva gjorde, som Moses havde sagt, og rykkede ud til kamp mod amalekitterne. Moses, Aron og Hur var gået op på toppen af højen. **11** Når nu Moses løftede hånden, fik israelitterne overtaget; men når han lod hånden synke, fik amalekitterne overtaget. **12** Da Moses blev træt i armene, tog de en sten og anbragte den under ham. Han satte sig på den, og Aron og Hur støttede hans hænder fra hver sin side, så hans arme blev holdt oppe, til solen gik ned. **13** Sådan besejrede Josva med sværd amalekitterne og deres hær.

**14** Herren sagde til Moses: »Skriv dette i bogen til erindring, og indprent Josva, at jeg vil udslette mindet om amalekitterne under himlen.« **15** Moses byggede et alter og kaldte det: »Herren er mit banner.« **16** Han sagde: »Hånd på Herrens banner! Herren fører krig mod Amalek slægt efter slægt!«

### 2 Mos 18

#### Jetros besøg hos Moses

**1** Præsten i Midjan, Jetro, Moses’ svigerfar, hørte om alt det, Gud havde gjort for Moses og for sit folk Israel, da Herren førte Israel ud af Egypten. **2** Moses’ svigerfar Jetro tog så Sippora, Moses’ kone, som var blevet sendt tilbage, **3** og hendes to sønner. Den ene hed Gershom, »for jeg er blevet gæst i et fremmed land,« havde Moses sagt. **4** Den anden hed Eliezer, »for min fars Gud kom mig til hjælp og reddede mig fra Faraos sværd.«

**5** Moses’ svigerfar Jetro kom nu sammen med hans sønner og hans kone til Moses i ørkenen, hvor han havde slået lejr ved Guds bjerg. **6** Han sendte bud til Moses: »Det er mig, din svigerfar Jetro, der kommer til dig med din kone og hendes to sønner.« **7** Moses gik sin svigerfar i møde, kastede sig ned og kyssede ham, og da de havde hilst på hinanden, gik de ind i teltet. **8** Moses fortalte sin svigerfar om alt, hvad Herren havde gjort mod Farao og mod egypterne for Israels skyld, og om alle de trængsler, der havde ramt dem undervejs, men som Herren havde reddet dem fra. **9** Jetro glædede sig over alt det gode, Herren havde gjort for Israel, da han reddede dem fra egypterne, **10** og han sagde: »Lovet være Herren, som har reddet jer fra egypterne og fra Farao; ja, han har reddet folket ud af egypternes magt, **11** for de handlede mod folket i overmod. Nu ved jeg, at Herren er den største af alle guder.« **12** Så tog Moses’ svigerfar Jetro dyr til brændoffer og slagtofre til Gud, og Aron og alle Israels ældste kom for at holde måltid for Guds ansigt sammen med Moses’ svigerfar.

**13** Næste dag satte Moses sig og begyndte at holde rettergang for folket, og folk stod omkring Moses fra morgen til aften. **14** Da Moses’ svigerfar så alt det arbejde, han havde med folket, sagde han: » Hvad er det dog for et arbejde, du har med folket! Hvorfor er du alene om at sidde til doms, mens hele folket står omkring dig fra morgen til aften?« **15** Moses svarede sin svigerfar: »Folket kommer jo til mig for at rådspørge Gud. **16** Når de har en sag, kommer de til mig, og så dømmer jeg mand og mand imellem og kundgør Guds forordninger og love.« **17** Moses’ svigerfar sagde til ham: »Du bærer dig uklogt ad. **18** Både du og folket her hos dig bliver fuldstændig udmattet! Det er for stor en byrde for dig; du kan ikke være alene om det. **19** Lyt nu til mit råd, og Gud være med dig! Du skal selv være den, der står over for Gud på folkets vegne, og det er dig, der skal forelægge sagerne for Gud. **20** Du skal indskærpe dem forordningerne og lovene og kundgøre dem den vej, de skal følge, og hvad de skal gøre. **21** Men du skal se dig om i hele folket efter dygtige, gudfrygtige og pålidelige mænd, som er ubestikkelige. Dem skal du sætte over folket som førere for enheder på tusind, hundrede, halvtreds og ti. **22** Det er altid dem, der skal holde rettergang for folket. Enhver større sag skal de forelægge dig, men i alle mindre sager skal de selv dømme. Gør det lettere for dig selv, og lad dem bære byrden sammen med dig! **23** Hvis du gør sådan, vil Gud give dig myndighed; du kan holde ud, og hele dette folk kan gå tilfredse hjem.«

**24** Moses hørte på sin svigerfar og gjorde alt, hvad han havde sagt. **25** Moses udvalgte dygtige mænd i hele Israel og satte dem som overhoveder i folket, førere for enheder på tusind, hundrede, halvtreds og ti. **26** De skulle altid holde rettergang for folket; en vanskelig sag skulle de forelægge Moses, men i alle mindre sager skulle de selv dømme.

**27** Så tog Moses afsked med sin svigerfar, som vendte hjem til sit land.

### 2 Mos 19

#### Åbenbaringen på Sinaj

**1** I den tredje måned efter at israelitterne var draget ud af Egypten, netop den dag kom de til Sinajs ørken. **2** De brød op fra Refidim og kom ind i Sinajs ørken og slog lejr i ørkenen. Dér slog Israel lejr over for bjerget, **3** og Moses gik op til Gud. Herren råbte til ham fra bjerget og sagde: »Dette skal du sige til Jakobs hus og forkynde for israelitterne: **4** I har selv set, hvad jeg gjorde mod Egypten, og hvordan jeg bar jer på ørnevinger og bragte jer herhen til mig. **5** Hvis I adlyder mig og holder min pagt, skal I være min ejendom, ene af alle folkene, for hele jorden tilhører mig. **6** I skal være et kongerige af præster og et helligt folk for mig. Dette er, hvad du skal sige til israelitterne.« **7** Moses kom tilbage og kaldte folkets ældste til sig og forelagde dem alt det, Herren havde befalet ham, **8** og folket svarede alle som én: »Alt, hvad Herren befaler, vil vi gøre.« Moses bragte folkets svar til Herren.

**9** Herren sagde til Moses: »Jeg vil komme til dig i en tæt sky, for at folket kan høre mig tale med dig og for al fremtid stole på dig.« Moses fortalte Herren, hvad folket havde sagt, **10** og Herren sagde til Moses: »Gå ned til folket; du skal hellige dem i dag og i morgen, og de skal vaske deres klæder. **11** De skal holde sig rede til i overmorgen, for i overmorgen vil Herren i hele folkets påsyn stige ned på Sinajs bjerg. **12** Du skal spærre af for folket hele vejen rundt og sige til dem, at de skal vogte sig for at gå op på bjerget eller blot røre ved foden af det. Den, der rører ved bjerget, skal lide døden; **13** men ingen hånd må røre ham; han skal stenes eller skydes. Hvad enten det drejer sig om et dyr eller et menneske, må det ikke leve. Når vædderhornets lange tone lyder, må man gå op på bjerget.«

**14** Så kom Moses ned fra bjerget til folket; han helligede folket, og de vaskede deres klæder. **15** Og han sagde til dem: »Hold jer rede til i overmorgen; hold jer fra kvinder!«

**16** Da det blev morgen den tredje dag, kom der lyn og torden; en tung sky lagde sig over bjerget, og der lød kraftig klang af horn, så hele folket i lejren skælvede af rædsel. **17** Men Moses førte folket ud af lejren, hen imod Gud, og de stillede sig op ved foden af bjerget. **18** Hele Sinajs bjerg var hyllet i røg, fordi Herren var steget ned på det i ild, og røgen steg til vejrs som røgen fra en smelteovn. Hele bjerget skælvede af stor rædsel, **19** og hornklangen blev kraftigere og kraftigere. Moses talte, og Gud svarede ham, så det kunne høres. **20** Herren steg ned på Sinajs bjerg, på toppen af bjerget; han kaldte Moses op på toppen af bjerget, og Moses gik derop. **21** Herren sagde til Moses: »Gå ned og advar folket mod at trænge sig frem til Herren for at se ham, for så vil mange af dem miste livet. **22** Selv præsterne, der må træde frem for Herren, skal hellige sig, for at Herren ikke skal bryde løs mod dem.« **23** Moses svarede Herren: »Folket kan ikke komme op på Sinajs bjerg, for du har jo selv advaret os og sagt, at vi skulle afspærre bjerget og hellige det.« **24** Men Herren sagde til ham: »Gå nu ned, og kom så herop sammen med Aron! Præsterne og folket må ikke trænge sig frem for at komme op til Herren, for så bryder han løs mod dem.« **25** Så gik Moses ned til folket og sagde det til dem.

### 2 Mos 20

#### De ti bud

**1** Gud talte alle disse ord: **2** »Jeg er Herren din Gud, som førte dig ud af Egypten, af trællehuset.

**3** Du må ikke have andre guder end mig.

**4** Du må ikke lave dig noget gudebillede i form af noget som helst oppe i himlen eller nede på jorden eller i vandet under jorden. **5** Du må ikke tilbede dem og dyrke dem, for jeg, Herren din Gud, er en lidenskabelig Gud. Jeg straffer fædres skyld på børn, børnebørn og oldebørn af dem, der hader mig; **6** men dem, der elsker mig og holder mine befalinger, vil jeg vise godhed i tusind slægtled.

**7** Du må ikke bruge Herren din Guds navn til løgn, for Herren vil aldrig lade den ustraffet, der bruger hans navn til løgn.

**8** Husk sabbatsdagen og hold den hellig. **9** I seks dage må du arbejde og gøre alt, hvad du skal; **10** men den syvende dag er sabbat for Herren din Gud. Da må du ikke gøre noget som helst arbejde, hverken du selv eller din søn eller datter, din træl eller trælkvinde eller dine husdyr, og heller ikke den fremmede i dine byer. **11** For på seks dage skabte Herren himlen og jorden og havet med alt, hvad de rummer, men på den syvende dag hvilede han. Derfor har Herren velsignet sabbatsdagen og helliget den.

**12** Ær din far og din mor, for at du må få et langt liv på den jord, Herren din Gud vil give dig.

**13** Du må ikke begå drab.

**14** Du må ikke bryde et ægteskab.

**15** Du må ikke stjæle.

**16** Du må ikke vidne falsk mod din næste.

**17** Du må ikke begære din næstes hus. Du må ikke begære din næstes hustru, hans træl eller trælkvinde, hans okse eller æsel eller noget som helst af din næstes ejendom.«

**18** Hele folket oplevede tordenbragene og lynglimtene og hornklangen og så bjerget hyllet i røg. Da rystede de og blev stående på lang afstand, **19** og de sagde til Moses: »Du skal tale til os, så lytter vi; men Gud må ikke tale til os, for så dør vi.« **20** Men Moses sagde til folket: »I skal ikke være bange! Gud er kommet for at sætte jer på prøve, og for at I kan frygte ham, så I ikke synder.« **21** Mens folket blev stående på lang afstand, nærmede Moses sig mulmet, hvor Gud var.

#### Forordning om alteret

**22** Herren sagde til Moses: Dette skal du sige til israelitterne: I har selv oplevet, at jeg har talt til jer fra himlen. **23** I må ikke lave guder af sølv ved siden af mig, og I må ikke lave jer guder af guld. **24** Du skal lave mig et alter af jord, og på det skal du bringe dine brændofre og dine måltidsofre, dine får og dine køer. Hvor som helst jeg lader mit navn nævne, vil jeg komme til dig og velsigne dig. **25** Men hvis du vil lave mig et alter af sten, må du ikke bygge det af kvadersten. For ved at bearbejde dem med mejsel har du vanhelliget dem. **26** Du må ikke gå op på mit alter ad trin, for at ikke dit køn skal blottes over det.

### 2 Mos 21

#### Retsregler for samfundslivet

**1** Dette er de retsregler, du skal fremlægge for dem: **2** Når du køber en hebraisk træl, skal han være træl i seks år, men i det syvende år skal han frigives uden vederlag. **3** Var han ugift, da han blev træl, skal kun han frigives; var han gift, skal hans kone frigives sammen med ham. **4** Hvis hans herre har givet ham en kone, og hun har født ham sønner eller døtre, skal konen og børnene tilhøre hendes herre, og kun trællen skal frigives. **5** Men hvis trællen siger: »Jeg holder af min herre og af min kone og mine børn, jeg vil ikke frigives,« **6** skal hans herre føre ham frem for Gud og stille ham op ad døren eller dørstolpen; dér skal han bore hul i hans øreflip med en syl, og han skal være hans træl på livstid.

**7** Når en mand sælger sin datter som trælkvinde, skal hun ikke frigives på samme måde som trællene. **8** Hvis hendes herre ikke bryder sig om hende, skønt han havde bestemt hende for sig selv, skal han lade hende købe fri. Til udlændinge har han ikke ret til at sælge hende, for han har været troløs mod hende. **9** Hvis han bestemmer hende for sin søn, skal hun have en datters rettigheder. **10** Hvis han gifter sig med en til, må han ikke skære ned på det, den første har krav på, hverken føde, klæder eller ægteskabelig omgang. **11** Yder han hende ikke disse tre ting, skal hun frigives uden vederlag, helt gratis.

**12** Den, der slår en mand ihjel, skal lide døden. **13** Har han imidlertid ikke tragtet ham efter livet, men Gud lod det ske ved hans hånd, kan han flygte hen til et sted, jeg vil anvise dig. **14** Hvis nogen derimod begår overgreb mod en anden og snigmyrder ham, skal du tage ham væk fra mit alter, for at han kan lide døden.

**15** Den, der slår sin far eller mor, skal lide døden.

**16** Den, der røver et menneske og sælger det eller selv beholder det, skal lide døden.

**17** Den, der forbander sin far eller sin mor, skal lide døden.

**18** Når mænd kommer op at skændes, og den ene rammer den anden med en sten eller en jordknold, og manden ikke dør af det, men dog må holde sengen, **19** da skal den, der ramte ham, gå fri af straf, hvis den anden er i stand til at stå op og gå omkring udenfor, støttet til sin stok; han skal dog yde ham erstatning for sengelejet og sørge for lægebehandling.

**20** Når en mand slår sin træl eller trælkvinde med sin stok, så de dør på stedet, skal det hævnes. **21** Men lever de en dag eller to, skal det ikke hævnes. Det er jo hans egne penge, det drejer sig om.

**22** Når mænd kommer op at slås og kommer til at skubbe til en gravid kvinde, så hun aborterer, men der ikke støder anden ulykke til, skal den skyldige bøde med så meget, som kvindens mand pålægger ham. Boden skal han betale hos dommerne. **23** Men støder der en ulykke til, skal du betale med liv for liv, **24** øje for øje, tand for tand, hånd for hånd, fod for fod, **25** brandsår for brandsår, flænge for flænge, skramme for skramme. **26** Når en mand rammer sin træl eller trælkvinde i øjet, så han ødelægger det, skal han frigive dem som erstatning for øjet. **27** Hvis han slår en tand ud på sin træl eller trælkvinde, skal han frigive dem som erstatning for tanden.

**28** Når en okse stanger en mand eller kvinde ihjel, skal oksen stenes, og man må ikke spise dens kød. Oksens ejer skal gå fri af straf. **29** Men hvis oksen tidligere har stanget, og dens ejer ikke har passet på den, skønt han er blevet advaret, og den så stanger en mand eller kvinde ihjel, skal oksen stenes, og også dens ejer skal lide døden. **30** Men hvis det pålægges ham at betale sonepenge, skal han som løsesum for sit liv betale, hvad der bliver pålagt ham. **31** Hvis oksen stanger en dreng eller pige, skal ejeren behandles efter de samme regler. **32** Hvis oksen stanger en træl eller trælkvinde, skal ejeren betale tredive sekel sølv til deres herre, og oksen skal stenes.

**33** Når en mand tager dækslet af en brønd, eller når en mand graver en brønd uden at lægge dæksel over den, og en okse eller et æsel falder ned i den, **34** skal brøndens ejer yde erstatning i rede penge til dyrets ejer; det døde dyr må han selv beholde.

**35** Når en mands okse stanger en anden mands okse ihjel, skal de to mænd sælge den levende okse og dele pengene; også den døde okse skal de dele. **36** Hvis oksens ejer ikke har passet på den, skønt det var kendt, at den havde stanget tidligere, skal han yde en okse som erstatning; det døde dyr må han selv beholde.

**37** Når en mand stjæler en okse eller et får og slagter det eller sælger det, skal han yde erstatning med fem stykker hornkvæg for en okse og fire stykker småkvæg for et får.

### 2 Mos 22

**1** Hvis tyven bliver pågrebet under indbruddet og bliver slået ihjel, foreligger der ikke blodskyld. **2** Men hvis det sker, efter at solen er stået op, foreligger der blodskyld.

Han skal yde fuld erstatning; hvis han ikke ejer noget, skal han sælges som betaling for det, han har stjålet. **3** Men hvis det, han har stjålet, findes i live hos ham, hvad enten det er en okse eller et æsel eller et får, skal han erstatte det med to for én.

**4** Når en mand lader sine dyr græsse på sin mark eller i sin vingård og lader dem gå løse, og de så græsser på en andens mark, skal han yde erstatning med det bedste fra sin mark eller sin vingård.

**5** Når en ild breder sig og får fat i tjørnekrat, så kornstakke eller uhøstet korn eller en hel mark fortæres af ilden, skal den, der antændte ilden, yde erstatning.

**6** Når en mand giver en anden mand penge eller ting i forvaring, og det så bliver stjålet fra den mands hus, skal tyven, hvis han bliver pågrebet, yde dobbelt erstatning. **7** Hvis tyven ikke bliver pågrebet, skal husets ejer træde frem for Gud og sværge på, at han ikke har forgrebet sig på den andens ejendom. **8** I enhver sag om ulovlig besiddelse af okser, af æsler, af får, af tøj, af hvad som helst, én har mistet og nu påstår findes hos en anden, skal de to parter fremlægge deres sag for Gud. Den, Gud erklærer skyldig, skal yde den anden dobbelt erstatning.

**9** Når en mand giver en anden mand et æsel, en okse, et får eller et hvilket som helst dyr i forvaring, og det så dør eller kommer til skade eller bliver bortført, uden at nogen ser det, **10** skal den anden mand med en ed ved Herren sværge over for den første, at han ikke har forgrebet sig på hans ejendom. Det skal ejeren godtage, og han skal ikke have erstatning. **11** Men hvis det bliver stjålet fra ham, skal han yde ejeren erstatning. **12** Hvis det bliver sønderrevet, skal han fremlægge det sønderrevne dyr som bevis, og han skal ikke yde erstatning for det.

**13** Når en mand låner et dyr af en anden mand, og det kommer til skade eller dør, mens ejeren ikke er til stede, skal manden yde erstatning. **14** Men hvis ejeren er til stede, skal han ikke yde erstatning. Hvis dyret var lejet, går tabet op mod lejen.

**15** Når en mand forfører en jomfru, som ikke er forlovet, og har samleje med hende, skal han betale brudekøbssummen for hende og gifte sig med hende. **16** Men hvis hendes far nægter at give hende til ham, skal han alligevel betale, hvad der svarer til brudekøbssummen for en jomfru.

**17** En troldkvinde må du ikke lade blive i live.

**18** Enhver, der parrer sig med et dyr, skal lide døden.

**19** Den, der ofrer til andre guder, og ikke til Herren alene, skal der lægges band på.

**20** Den fremmede må du ikke udnytte eller undertrykke. I var jo selv fremmede i Egypten. **21** Enken og den faderløse må I ikke behandle hårdt. **22** Hvis du alligevel gør det, vil jeg høre, når de råber til mig, **23** og da flammer min vrede op, og jeg dræber jer med sværd, så jeres koner bliver enker og jeres børn faderløse.

**24** Hvis du låner penge ud til nogen i mit folk, til den fattige hos dig, må du ikke optræde som ågerkarl over for ham; I må ikke kræve renter af ham. **25** Hvis du tager en anden mands kappe i pant, skal du give den tilbage til ham før solnedgang. **26** Det er det eneste, han har at dække sig med; det er den kappe, han skal have på kroppen; hvad skal han ellers sove i? Når han råber til mig, hører jeg ham, for jeg er nådig.

**27** Du må ikke forbande Gud. Du må ikke forbande en stormand i dit folk.

**28** Du må ikke holde afgiften af din kornhøst og din vinhøst tilbage. Den førstefødte af dine sønner skal du give til mig. **29** Det samme skal du gøre med dine okser og dit småkvæg. Syv dage skal det blive hos sin mor; på den ottende dag skal du give mig det.

**30** I skal være hellige for mig. Kødet af sønderrevne dyr, som I finder på marken, må I ikke spise; det skal I kaste for hundene.

### 2 Mos 23

**1** Du må ikke sprede løgnagtige rygter. Gør ikke fælles sag med den skyldige ved at optræde som falsk vidne. **2** Du må ikke følge mængden i at øve ondt. Du må ikke aflægge vidnesbyrd i en retssag for at føje mængden og bøje retten. **3** Du må ikke begunstige den fattige i en retssag.

**4** Når din fjendes okse eller æsel er faret vild, og du møder dem, skal du bringe dem tilbage til ham. **5** Når du ser din uvens æsel segne under sin byrde, må du ikke svigte ham; du skal hjælpe ham.

**6** Du må ikke bøje retten for den fattige i en retssag. **7** Hold dig fra løgnagtige sager, og vold ikke uskyldiges og retfærdiges død; for jeg frikender ikke den skyldige. **8** Du må ikke tage imod bestikkelse, for bestikkelse blinder de seende og forvansker de uskyldiges sag. **9** Den fremmede må du ikke undertrykke. I kender de fremmedes kår, for I selv var fremmede i Egypten.

#### Sabbat og valfartsfester

**10** Seks år skal du tilså din jord og høste afgrøden. **11** Men det syvende år skal du lade den ligge brak og urørt. Så kan de fattige i dit folk få deres føde af den, og hvad de levner, kan de vilde dyr æde. På samme måde skal du gøre med din vingård og din olivenlund. **12** Seks dage skal du gøre dit arbejde, men på den syvende dag skal du holde fri, for at din okse og dit æsel kan hvile, og din trælkvindes søn og den fremmede kan puste ud. **13** Hold jer alt det for øje, jeg har sagt jer. I må ikke påkalde andre guders navne, de må ikke høres fra din mund.

**14** Tre gange om året skal du fejre fest for mig. **15** Du skal holde de usyrede brøds fest. Syv dage skal du spise usyrede brød ved festen i måneden abib, sådan som jeg har befalet dig, for i den måned drog du ud af Egypten. Tomhændet må ingen se mit ansigt. **16** Endvidere skal du holde kornhøstfesten med den første afgrøde af det, du sår på marken, og frugthøstfesten ved årets udgang, når du bringer afgrøden fra marken i hus. **17** Tre gange om året skal alle mænd hos dig se Gud Herrens ansigt.

**18** Du må ikke ofre blodet fra mit slagtoffer sammen med syrnet brød. Fedtet fra mit festoffer må ikke ligge natten over.

**19** Det bedste af den første afgrøde af din jord skal du bringe til Herren din Guds hus.

Du må ikke koge et kid i dets mors mælk.

#### Løfte om sejr over kana’anæerne

**20** Se, jeg sender en engel foran dig. Han skal bevare dig på vejen og føre dig til det sted, jeg har beredt. **21** Giv agt på ham og adlyd ham! Du må ikke trodse ham; han vil ikke tilgive jeres synd, for mit navn er i ham. **22** Men hvis du adlyder ham og gør alt, hvad jeg siger, vil jeg gøre dine fjender til mine fjender og dine modstandere til mine modstandere. **23** Min engel skal gå foran dig og føre dig til amoritterne, hittitterne, perizzitterne, kana’anæerne, hivvitterne og jebusitterne; dem vil jeg udslette. **24** Du må ikke tilbede deres guder og dyrke dem, og du må ikke følge deres skikke; du skal rive dem ned og knuse deres stenstøtter. **25** I skal dyrke Herren jeres Gud; så vil han velsigne dit brød og dit vand. Jeg vil tage sygdom bort fra dig; **26** i dit land skal der ikke findes nogen kvinde, der aborterer eller er ufrugtbar. Jeg giver dig det fulde mål af leveår.

**27** Jeg vil sende rædsel for mig foran dig og skabe forvirring i alle de folk, du kommer til, og jeg vil slå alle dine fjender på flugt. **28** Jeg vil sende modløsheden foran dig, og den skal drive hivvitterne, kana’anæerne og hittitterne bort foran dig. **29** Men jeg vil ikke drive dem bort foran dig på ét år; for så bliver landet lagt øde, og de vilde dyr bliver for talrige for dig. **30** Lidt efter lidt vil jeg drive dem bort foran dig, til I er blevet så talrige, at I kan tage landet i besiddelse. **31** Jeg vil lade dit landområde gå fra Sivhavet til Filisterhavet, og fra Ørkenen til Eufratfloden; jeg vil give landets indbyggere i jeres magt, og du skal drive dem bort foran dig. **32** Du må ikke slutte pagt med dem og deres guder. **33** De må ikke blive boende i dit land, for at de ikke skal få dig til at synde imod mig. Dyrker du deres guder, bliver det en snare for dig.

### 2 Mos 24

#### Pagtslutningen på Sinaj

**1** Herren sagde til Moses: »Gå op til Herren sammen med Aron, Nadab og Abihu og halvfjerds af Israels ældste. På lang afstand skal I kaste jer ned; **2** kun Moses må træde frem for Herren, de andre må ikke. Folket må ikke komme op sammen med ham.«

**3** Moses gik hen og kundgjorde alle Herrens ord og alle retsreglerne for folket, og folket svarede med én røst og sagde: »Alt, hvad Herren befaler, vil vi gøre.« **4** Så skrev Moses alle Herrens ord ned, og næste morgen byggede han et alter ved bjergets fod og rejste tolv stenstøtter, en for hver af Israels tolv stammer. **5** Derpå satte han israelitternes unge mænd til at bringe brændofre og at ofre tyre som måltidsofre til Herren. **6** Moses tog den ene halvdel af blodet og hældte det i skåle, og den anden halvdel stænkede han på alteret. **7** Derpå tog han pagtsbogen og læste den op for folket, og de sagde: »Vi vil adlyde Herren og gøre alt, hvad han befaler.« **8** Så tog Moses blodet og stænkede det på folket, og han sagde: »Dette er pagtens blod, den pagt, Herren har sluttet med jer på grundlag af alle disse ord.«

**9** Moses gik op sammen med Aron, Nadab og Abihu og halvfjerds af Israels ældste, **10** og de så Israels Gud. Under hans fødder var der som et flisegulv af safirer, så rent og klart som himlen selv. **11** Disse fornemme israelitter lagde han ikke hånd på. De skuede Gud og spiste og drak.

**12** Herren sagde til Moses: »Kom op til mig på bjerget og bliv der, så vil jeg give dig stentavlerne med den lov og befaling, som jeg har skrevet ned for at belære dem.« **13** Så rejste Moses sig sammen med Josva, som var i hans tjeneste, og Moses gik op på Guds bjerg. **14** Til de ældste sagde han: »Bliv her, til vi kommer tilbage til jer; Aron og Hur er hos jer. Skal nogen have en sag afgjort, kan han henvende sig til dem.«

**15** Så gik Moses op på bjerget. Skyen dækkede bjerget, **16** og Herrens herlighed tog bolig på Sinajs bjerg. I seks dage dækkede skyen bjerget, og på den syvende dag kaldte han på Moses inde fra skyen. **17** For israelitterne så Herrens herlighed ud som en fortærende ild på bjergets top. **18** Men Moses gik ind i skyen og op på bjerget, og han blev på bjerget i fyrre dage og fyrre nætter.

### 2 Mos 25

#### Forordning om afgifter til helligdommen

**1** Herren talte til Moses og sagde: **2** Sig til israelitterne, at de skal yde afgift til mig; fra enhver, der vil give frivilligt, skal I modtage afgiften til mig. **3** Dette er den afgift, I skal modtage fra dem: guld, sølv og bronze, **4** purpurblåt, purpurrødt og karminrødt stof, fint linned, gedeuld, **5** rødindfarvede vædderskind og delfinskind, akacietræ, **6** olie til lampen, balsamstoffer til salvningsolien og til vellugtende røgelse, **7** shoham-sten og andre sten til at sætte på efoden og på brystskjoldet.

#### Forordning om indretning af helligdommen

**8** De skal lave mig en helligdom, så vil jeg tage bolig hos dem. **9** I skal lave den nøjagtigt efter det forbillede af boligen og dens udstyr, jeg viser dig.

**10** De skal lave en ark af akacietræ, to og en halv alen lang, halvanden alen bred og halvanden alen høj. **11** Du skal beklæde den med rent guld; både på indersiden og på ydersiden skal du beklæde den, og du skal lave en kant af guld hele vejen rundt på den. **12** Du skal støbe fire guldringe til den og anbringe dem på dens fire fødder, de to ringe på den ene side og de to på den anden side. **13** Du skal lave bærestænger af akacietræ og beklæde dem med guld, **14** og du skal stikke bærestængerne ind igennem ringene på siderne af arken, så man kan bære arken med dem. **15** Bærestængerne skal sidde i ringene på arken, de må ikke tages ud. **16** Og i arken skal du lægge Vidnesbyrdet, som jeg vil give dig.

**17** Du skal lave et sonedække af rent guld, to og en halv alen langt og halvanden alen bredt, **18** og du skal lave to keruber af guld til de to ender af sonedækket; som udhamret arbejde skal du lave dem. **19** Lav en kerub til den ene ende og en kerub til den anden ende; i begge ender skal I lave keruberne i ét med sonedækket. **20** Keruberne skal brede vingerne opad, så de med deres vinger dækker over sonedækket, idet de står over for hinanden; kerubernes ansigter skal være vendt mod sonedækket. **21** Du skal lægge sonedækket oven på arken, og i arken skal du lægge Vidnesbyrdet, som jeg vil give dig. **22** Dér vil jeg åbenbare mig for dig, og fra sonedækket mellem de to keruber, som er oven på Vidnesbyrdets ark, vil jeg tale med dig om alt, hvad jeg befaler dig om israelitterne.

**23** Du skal lave et bord af akacietræ, to alen langt, en alen bredt og halvanden alen højt. **24** Du skal beklæde det med rent guld og lave en kant af guld hele vejen rundt; **25** du skal lave en liste på en håndsbredde hele vejen rundt og lave en guldkant om listen hele vejen rundt. **26** Du skal lave fire guldringe til det og anbringe ringene i de fire hjørner på de fire ben. **27** Ringene skal sidde tæt ved listen som holdere for bærestængerne, så man kan bære bordet. **28** Du skal lave bærestængerne af akacietræ og beklæde dem med guld; dem skal bordet bæres med. **29** Du skal lave dets fade, dets skåle, dets kander og dets offerskåle, hvori der bringes drikoffer; du skal lave dem af rent guld. **30** På bordet skal du til stadighed have skuebrød liggende for mit ansigt.

**31** Du skal lave en lysestage af rent guld; som udhamret arbejde skal lysestagen laves, både dens fod og selve stagen; dens bægre, vulster og blomster skal gå i ét med den. **32** Seks arme skal gå ud fra dens sider, tre arme fra lysestagens ene side og tre arme fra dens anden side. **33** På den første arm skal der være tre bægre formede som mandelblomster med vulst og blomst, tre bægre formede som mandelblomster med vulst og blomst på den næste arm, og således med alle seks arme, der går ud fra lysestagen. **34** På selve lysestagen skal der være fire bægre formede som mandelblomster med vulst og blomst. **35** Der skal være en vulst under det første par arme på den, en vulst under det næste par arme på den, og en vulst under det sidste par arme på den, altså de seks arme, som går ud fra lysestagen. **36** Vulsterne og armene skal gå i ét med selve stagen. Det hele skal være udhamret arbejde i ét stykke af rent guld. **37** Du skal lave dens syv lamper, og lamperne skal sættes på, så de kan lyse foran den. **38** Tænger og fyrbækkener til den skal være af rent guld. **39** Af en talent rent guld skal du lave den og alle disse redskaber. **40** Sørg for at lave det efter det forbillede, du fik at se på bjerget.

### 2 Mos 26

**1** Boligen skal du lave af ti teltduge; dem skal du fremstille af tvundet, fint linned og purpurblåt, purpurrødt og karminrødt stof med kunstfærdigt indvævede keruber. **2** Hver teltdug skal være 28 alen lang og 4 alen bred; alle teltdugene skal have samme mål. **3** De fem teltduge skal være syet sammen til ét stykke, og de fem andre til ét stykke. **4** Du skal lave løkker af purpurblåt garn i kanten af den ene teltdug for enden af de sammensyede teltduge, og ligesådan skal du gøre i kanten af den sidste teltdug i det andet sammensyede stykke. **5** Halvtreds løkker skal du lave på den ene teltdug, og halvtreds løkker skal du lave for enden af teltdugen i det andet sammensyede stykke; løkkerne skal sidde over for hinanden. **6** Så skal du lave halvtreds guldhager, og med hagerne skal du føje teltdugene sammen, så boligen bliver en helhed.

**7** Du skal lave teltduge af gedeuld til et telt over boligen; du skal lave det af elleve teltduge. **8** Hver teltdug skal være 30 alen lang og 4 alen bred; de elleve teltduge skal have samme mål. **9** Du skal sy de fem teltduge sammen for sig og de seks teltduge for sig; den sjette, den ved teltets forside, skal du lægge dobbelt. **10** Du skal lave halvtreds løkker i kanten af den sidste teltdug i det sammensyede stykke og halvtreds løkker i kanten af teltdugen i det andet sammensyede stykke. **11** Så skal du lave halvtreds bronzehager og sætte hagerne ind i løkkerne og føje teltet sammen, så det bliver en helhed. **12** Det overskydende nedhæng af teltdugene, halvdelen af den overskydende teltdug, skal du lade hænge ned over bagsiden af boligen, **13** og den alen på hver side, som teltdugene er længere, skal hænge ned over begge sider af boligen for at dække den. **14** Du skal lave et dække over teltet af rødindfarvede vædderskind og et dække ovenover igen af delfinskind.

**15** Du skal lave plankerne til boligen, lodrette planker af akacietræ; **16** hver planke skal være 10 alen lang og halvanden alen bred. **17** Der skal være to tappe på hver planke, og de skal være forbundet med hinanden; sådan skal du lave alle plankerne til boligen. **18** Du skal lave plankerne til boligen, tyve planker til sydsiden, mod syd, **19** og du skal lave fyrre fodstykker af sølv under de tyve planker, to fodstykker under hver planke til dens to tappe. **20** Til boligens anden side, nordsiden, tyve planker **21** og deres fyrre fodstykker af sølv, to fodstykker under hver planke. **22** Til boligens bagvæg, mod vest, skal du lave seks planker. **23** Til boligens hjørner i bagvæggen skal du lave to planker, **24** og de skal være »tvillinger« i samme ring forneden og ligeledes foroven; sådan skal det være med dem begge, de skal være til de to hjørner. **25** Der skal være otte planker med fodstykker af sølv, seksten fodstykker, to fodstykker under hver planke.

**26** Du skal lave tværlægter af akacietræ, fem til plankerne i den ene af boligens sider **27** og fem til plankerne i den anden af boligens sider og fem tværlægter til plankerne i boligens bagvæg, mod vest. **28** Den midterste tværlægte, midt på plankerne, skal gå fra den ene ende af væggen til den anden. **29** Du skal beklæde plankerne med guld, og ringene til dem skal du lave af guld til holdere for tværlægterne, og du skal beklæde tværlægterne med guld. **30** Så skal du rejse boligen, sådan som du fik det at se på bjerget.

**31** Du skal lave forhænget af purpurblåt, purpurrødt og karminrødt stof og tvundet, fint linned med kunstfærdigt indvævede keruber. **32** Du skal fæstne det til fire stolper af akacietræ, der er beklædt med guld og har kroge af guld og står på fire fodstykker af sølv; **33** du skal fæstne forhænget neden under hagerne. Så skal du bringe Vidnesbyrdets ark ind bag forhænget, så forhænget danner skel for jer mellem det Hellige og det Allerhelligste, **34** og du skal lægge sonedækket oven på Vidnesbyrdets ark i det Allerhelligste. **35** Du skal stille bordet uden for forhænget; lysestagen skal stå over for bordet ved boligens sydvæg, og bordet skal du stille ved nordvæggen. **36** For indgangen til teltet skal du lave et forhæng af purpurblåt, purpurrødt og karminrødt stof og tvundet, fint linned i broget vævning. **37** Til forhænget skal du lave fem stolper af akacietræ; du skal beklæde dem med guld, og krogene på dem skal være af guld, og du skal støbe fem fodstykker af bronze til dem.

### 2 Mos 27

**1** Du skal lave alteret af akacietræ; alteret skal være kvadratisk, 5 alen langt og 5 alen bredt og 3 alen højt. **2** Du skal lave horn på dets fire hjørner; hornene skal gå i ét med alteret, og du skal beklæde det med bronze. **3** Du skal lave askespande til at fjerne fedtasken i, skovle, stænkeskåle, gafler og fyrbækkener; alle redskaber til det skal du lave af bronze. **4** Du skal lave et bronzegitter til det i fletværk, og på fletværket skal du lave fire bronzeringe i de fire hjørner. **5** Du skal anbringe det forneden under indfatningen på alteret, og fletværket skal nå halvt op på alteret. **6** Du skal lave bærestænger til alteret, bærestænger af akacietræ, og du skal beklæde dem med bronze. **7** Bærestængerne skal stikkes ind i ringene, så de sidder på begge sider af alteret, så man kan bære det. **8** Du skal lave det af brædder, og det skal være hult. Som du fik det at se på bjerget, sådan skal de lave det.

**9** Du skal lave forgården til boligen. På sydsiden, mod syd, skal omhænget til forgården være af tvundet, fint linned, 100 alen langt på den ene side. **10** Der skal være tyve stolper med tyve fodstykker af bronze, mens stolpernes kroge og tværstænger skal være af sølv. **11** Ligeledes skal der på nordsiden i hele længden være omhæng, 100 alen langt, med tyve stolper og tyve fodstykker af bronze, mens stolpernes kroge og tværstænger skal være af sølv. **12** På forgårdens vestlige bredside skal der være et omhæng på 50 alen med ti stolper og ti fodstykker. **13** Forgårdens østlige bredside, mod øst, skal være 50 alen; **14** til den ene side skal der være et omhæng på 15 alen med tre stolper og tre fodstykker, **15** og til den anden side et omhæng på 15 alen med tre stolper og tre fodstykker. **16** Til forgårdens portåbning skal der være et forhæng på 20 alen af purpurblåt, purpurrødt og karminrødt stof og tvundet, fint linned i broget vævning med fire stolper og fire fodstykker. **17** Alle forgårdens stolper hele vejen rundt skal være forbundet med tværstænger af sølv; de skal have kroge af sølv og fodstykker af bronze. **18** Forgården skal være 100 alen lang og 50 alen bred og 5 alen høj, og omhænget skal være af tvundet, fint linned, og fodstykkerne skal være af bronze. **19** Alle redskaber til alt arbejdet på boligen, alle dens pløkke og alle forgårdens pløkke skal være af bronze.

**20** Du skal give israelitterne besked om at skaffe dig ren olie af knuste oliven til lysestagen, så man altid kan sætte en lampe på. **21** I Åbenbaringsteltet uden for forhænget foran Vidnesbyrdet, skal Aron og hans sønner sørge for, at den fra aften til morgen kan brænde for Herrens ansigt. Det skal være en eviggyldig ordning, slægt efter slægt, hos israelitterne.

### 2 Mos 28

#### Forordning om præstedragten

**1** Lad din bror Aron og hans sønner træde frem for dig ud af israelitternes midte for at gøre præstetjeneste for mig, Aron og hans sønner Nadab, Abihu, Eleazar og Itamar. **2** Du skal lave hellige klæder til din bror Aron til ære og pryd, **3** og du skal give besked til alle kyndige mænd, som jeg har fyldt med kundskabs ånd, om at lave klæder til Aron for at hellige ham til at gøre præstetjeneste for mig. **4** Dette er de klæder, de skal lave: brystskjold, efod, kappe, mønstret kjortel, turban og skærf; de skal lave hellige klæder til din bror Aron og hans sønner, så de kan gøre præstetjeneste for mig. **5** De skal bruge guld, purpurblåt, purpurrødt og karminrødt stof og fint linned.

**6** Efoden skal de lave af guld, purpurblåt, purpurrødt og karminrødt stof og tvundet, fint linned i kunstfærdig vævning. **7** Den skal have to skulderbånd i de to hjørner, så den kan bindes på. **8** Bæltet, den skal fastgøres med, skal gå i ét med efoden og laves på samme måde som den: af guld, purpurblåt, purpurrødt og karminrødt stof og tvundet, fint linned. **9** Så skal du tage to shoham-sten og indgravere Israels sønners navne på dem, **10** seks af navnene på den ene sten, og de seks øvrige navne på den anden sten i aldersfølge; **11** som stenskæreren graverer i en seglring, skal du indgravere Israels sønners navne i de to sten; du skal sætte dem i indfatninger af guld. **12** De to sten skal du sætte på efodens skulderbånd som sten, der skal bringe israelitterne i erindring, og Aron skal bære deres navne på sine skuldre for Herrens ansigt til erindring.

**13** Du skal lave øskener af guld **14** og to kæder af rent guld; de skal være snoede, som man laver reb, og du skal sætte de snoede kæder i øskenerne.

**15** Du skal lave doms-brystskjoldet i kunstfærdig vævning; du skal lave det på samme måde som efoden: af guld, purpurblåt, purpurrødt og karminrødt stof og tvundet, fint linned skal du lave det. **16** Det skal være kvadratisk og lagt dobbelt, et fingerspand langt og et fingerspand bredt. **17** Du skal sætte fire rækker sten på det: en række med rubin, topas og smaragd, den første række; **18** den anden række med granat, safir og månesten; **19** den tredje række med opal, agat og ametyst; **20** og den fjerde række med krysolit, shoham og jaspis. Når de sættes på, skal de være indfattet i guld. **21** Stenene skal svare til navnene på Israels tolv sønner, én for hvert navn; som indgravering i en seglring skal de tolv stammer stå der, hver med sit navn. **22** Til brystskjoldet skal du lave snoede kæder af rent guld, som man laver reb, **23** og til brystskjoldet skal du lave to ringe af guld; de to ringe skal du anbringe i de to hjørner af brystskjoldet **24** og sætte de to guldreb i de to ringe i hjørnerne af brystskjoldet. **25** De to ender af de to reb skal du sætte i de to øskener og anbringe dem på efodens skulderbånd, på forsiden. **26** Så skal du lave to ringe af guld og anbringe dem i de to andre hjørner af brystskjoldet, på den kant af det, som vender ind mod efoden. **27** Og du skal lave to ringe af guld og anbringe dem nederst på efodens to skulderbånd på forsiden, dér hvor den er bundet på, oven over efodens bælte. **28** Brystskjoldet skal bindes fast med en purpurblå snor fra dets ringe til efodens ringe; brystskjoldet skal sidde oven over efodens bælte, så det ikke forskubbes fra efoden. **29** Når Aron går ind i helligdommen, skal han bære Israels sønners navne på doms-brystskjoldet ved sit hjerte, så de til stadighed bringes i erindring for Herren. **30** I doms-brystskjoldet skal du lægge Urim og Tummim; de skal være ved Arons hjerte, når han går ind for Herrens ansigt, og Aron skal til stadighed bære domsafgørelsen for israelitterne ved sit hjerte for Herrens ansigt.

**31** Du skal lave kappen, som hører til efoden, helt i purpurblåt. **32** Dens halsåbning skal være midtpå med en vævet halslinning hele vejen rundt; den skal være ligesom åbningen i et læderpanser for ikke at blive revet i stykker. **33** På dens slæb skal du lave granatæbler af purpurblåt, purpurrødt og karminrødt garn hele vejen rundt og guldbjælder imellem dem hele vejen rundt, **34** skiftevis guldbjælde og granatæble hele vejen rundt på kappens slæb. **35** Aron skal have den på, når han gør tjeneste, så det kan høres, når han går ind i helligdommen for Herrens ansigt, og når han går ud, så han ikke dør.

**36** Du skal lave en blomst af rent guld, og på den skal du indgravere, som man graverer i en seglring: Hellig for Herren. **37** Du skal sætte den på en purpurblå snor, og den skal sidde på turbanen; på forsiden af turbanen skal den sidde. **38** Den skal være på Arons pande, så Aron kan have det fulde ansvar for de helliggaver, israelitterne helliger, alle deres hellige gaver; den skal til stadighed være på hans pande, for at israelitterne kan opnå Herrens velbehag.

**39** Du skal væve en mønstret kjortel af fint linned, du skal lave en turban af fint linned, og du skal lave et skærf i broget vævning.

**40** Til Arons sønner skal du lave kjortler, og du skal lave skærf til dem, og huer skal du lave til dem til ære og pryd; **41** det skal du give din bror Aron og hans sønner på. Så skal du salve dem og indsætte dem som præster og hellige dem, og de skal gøre præstetjeneste for mig. **42** Du skal lave linnedbukser til dem til at skjule deres kønsdele; de skal gå fra deres hofter ned over lårene. **43** Aron og hans sønner skal have dem på, når de går ind i Åbenbaringsteltet, eller når de kommer nær til alteret for at gøre tjeneste i helligdommen, så de ikke pådrager sig skyld og dør. Dette skal være en eviggyldig ordning for ham og hans efterkommere.

### 2 Mos 29

#### Forordning om præstevielsen

**1** Sådan skal du gøre ved dem for at hellige dem til at gøre præstetjeneste for mig: Tag en tyrekalv og to væddere, alle sammen lydefri, **2** samt usyrede brød, usyrede ringbrød, rørt op med olie, og usyrede fladbrød, penslede med olie; du skal lave dem af fint hvedemel. **3** Du skal lægge brødene i en kurv og bringe dem i kurven tillige med tyren og de to væddere. **4** Så skal du lade Aron og hans sønner træde frem ved indgangen til Åbenbaringsteltet og vaske dem med vand. **5** Du skal tage klæderne og iføre Aron kjortlen, efod-kappen, efoden og brystskjoldet, og fastgøre det på ham med efodens bælte. **6** Du skal sætte turbanen på hans hoved og fæstne det hellige diadem på turbanen. **7** Du skal tage salvningsolien og hælde den over hans hoved og salve ham. **8** Så skal du lade hans sønner træde frem; du skal iføre dem kjortler, **9** binde skærf om dem, om Aron og hans sønner, og binde huer på dem. De skal have præstetjenesten som en eviggyldig ordning.

Når du indsætter Aron og hans sønner, **10** skal du føre tyren frem foran Åbenbaringsteltet. Aron og hans sønner skal lægge deres hænder på tyrens hoved, **11** og du skal slagte den for Herrens ansigt ved indgangen til Åbenbaringsteltet. **12** Du skal tage noget af tyrens blod og stryge det på alterets horn med fingeren, og resten af blodet skal du hælde ud ved alterets sokkel. **13** Du skal tage alt fedtet, der dækker indvoldene, leverlappen og de to nyrer med fedtet på dem og brænde det på alteret. **14** Tyrens kød, dens hud og dens tarmindhold skal du brænde op uden for lejren. Det er et syndoffer.

**15** Så skal du tage den ene vædder; Aron og hans sønner skal lægge hænderne på vædderens hoved, **16** og du skal slagte den. Du skal tage dens blod og stænke det på alteret hele vejen rundt. **17** Du skal skære vædderen ud, vaske dens indvolde og dens skanke og lægge det på de udskårne stykker og på dens hoved; **18** så skal du brænde hele vædderen på alteret. Det er et brændoffer for Herren, en liflig duft, et offer for Herren.

**19** Så skal du tage den anden vædder; Aron og hans sønner skal lægge hænderne på vædderens hoved, **20** og du skal slagte den. Du skal tage noget af blodet og stryge det på Arons højre øreflip og på hans sønners højre øreflip og på deres højre tommelfinger og deres højre storetå, og resten af blodet skal du stænke på alteret hele vejen rundt. **21** Du skal tage noget af blodet på alteret og af salvningsolien og stænke det på Aron og hans klæder og ligeledes på hans sønner og deres klæder. Så er han og hans klæder hellige og ligeledes hans sønner og deres klæder. **22** Af vædderen skal du tage fedtet, fedthalen, det fedt, der dækker indvoldene, leverlappen, de to nyrer med fedtet på dem og det højre lårstykke, for det er en indsættelsesoffervædder. **23** Og du skal tage et rundt brød, et ringformet oliebrød og et fladbrød fra kurven med de usyrede brød, som står for Herrens ansigt. **24** Læg det alt sammen i hænderne på Aron og hans sønner og lad dem foretage svingningen med det for Herrens ansigt. **25** Så skal du tage det igen og brænde det på alteret sammen med brændofferet, en liflig duft for Herrens ansigt, et offer for Herren.

**26** Du skal tage bryststykket fra Arons indsættelsesoffervædder og foretage svingningen med det for Herrens ansigt; det skal være din andel. **27** Du skal hellige svingnings-bryststykket og afgifts-lårstykket, det som bliver svunget, og som bliver ydet som afgift fra indsættelsesoffervædderen, det som Aron og hans sønner skal have. **28** Det skal tilfalde Aron og hans sønner som en eviggyldig rettighed, de har hos israelitterne, for det er en afgift. Det skal være israelitternes afgift af deres måltidsofre, deres afgift til Herren.

**29** Arons hellige klæder skal hans sønner bære efter ham, når de skal salves og indsættes. **30** I syv dage skal den af hans sønner, som bliver præst efter ham, bære dem, når han går ind i Åbenbaringsteltet for at gøre tjeneste i helligdommen.

**31** Du skal tage indsættelsesoffervædderen og koge kødet på et helligt sted. **32** Vædderens kød og brødet i kurven skal Aron og hans sønner spise ved indgangen til Åbenbaringsteltet. **33** Det, hvormed der skaffes soning, skal de spise, når de skal indsættes og helliges; ingen uindviet må spise det, for det er helligt. **34** Hvis der bliver noget af indsættelsesofferkødet og af brødet tilovers til næste morgen, skal du brænde det; det må ikke spises, for det er helligt. **35** Du skal gøre med Aron og hans sønner, ganske som jeg har befalet dig. Syv dage skal deres indsættelse vare. **36** Hver dag skal du ofre en syndoffertyr til soning, og du skal rense alteret for synd og skaffe det soning, og du skal salve og hellige det. **37** Syv dage skal du skaffe alteret soning og hellige det. Så er alteret højhelligt; enhver, som rører ved alteret, bliver hellig.

**38** Dette skal du ofre på alteret: to årgamle lam som dagligt offer. **39** Det ene lam skal du ofre om morgenen, og det andet lam skal du ofre, lige inden mørket falder på. **40** Sammen med det ene lam skal du bringe en tiendedel efa fint mel, rørt op med en kvart hin olie af knuste oliven, og et drikoffer på en kvart hin vin. **41** Det andet lam skal du ofre, lige inden mørket falder på; sammen med det skal du bringe afgrødeoffer med tilhørende drikoffer som om morgenen, en liflig duft, et offer for Herren. **42** Det er det daglige brændoffer, slægt efter slægt, for Herrens ansigt, ved indgangen til Åbenbaringsteltet, dér hvor jeg vil åbenbare mig for jer og tale til dig. **43** Der vil jeg åbenbare mig for israelitterne, så stedet helliges ved min herlighed. **44** Jeg vil hellige Åbenbaringsteltet og alteret, og Aron og hans sønner vil jeg hellige til at gøre præstetjeneste for mig. **45** Jeg vil tage bolig iblandt israelitterne, og jeg vil være deres Gud. **46** De skal vide, at jeg er Herren deres Gud, som førte dem ud af Egypten for at tage bolig blandt dem. Jeg er Herren deres Gud.

### 2 Mos 30

#### Forordning om røgelsesofferalteret

**1** Du skal lave et alter til at brænde røgelse på; du skal lave det af akacietræ. **2** Det skal være kvadratisk, en alen langt og en alen bredt og to alen højt; hornene på det skal gå i ét med det. **3** Du skal beklæde det med rent guld, både ovenpå, hele vejen rundt på siderne og på hornene, og du skal lave en kant af guld hele vejen rundt. **4** Du skal lave to guldringe til det under kanten på to af siderne; du skal lave dem på dens to sider som holdere for bærestænger, så man kan bære det med dem. **5** Du skal lave bærestængerne af akacietræ og beklæde dem med guld. **6** Du skal stille alteret foran forhænget foran Vidnesbyrdets ark, foran sonedækket oven på Vidnesbyrdet, hvor jeg vil åbenbare mig for dig. **7** Aron skal brænde vellugtende røgelse på det; hver morgen, når han gør lamperne i orden, skal han brænde det, **8** og når Aron sætter lamperne på, lige inden mørket falder på, skal han brænde det, et dagligt røgelsesoffer for Herrens ansigt, slægt efter slægt. **9** Du må ikke ofre uhellig røgelse på det, heller ikke brændoffer eller afgrødeoffer, og du må ikke udgyde drikoffer på det. **10** Én gang om året skal Aron skaffe dets horn soning; med blodet fra soningssyndofferet skal han én gang om året skaffe det soning, slægt efter slægt. Det er højhelligt for Herren.

#### Forordning om sonepenge

**11** Herren talte til Moses og sagde: **12** Når du holder mandtal over israelitterne for at mønstre dem, skal alle mænd betale sonepenge for sig selv til Herren, når de bliver mønstret, så de ikke rammes af en plage, når de bliver mønstret. **13** Enhver, der bliver mønstret, skal betale en halv sekel efter helligdommens vægt; en sekel er tyve gera. Den halve sekel er afgift til Herren. **14** Alle fra tyve år og opefter, der bliver mønstret, skal betale afgift til Herren. **15** Den rige skal ikke betale mere og den fattige ikke mindre end en halv sekel, når I betaler afgiften til Herren til soning for jer selv. **16** Du skal tage imod sonepengene fra israelitterne og give dem til tjenesten i Åbenbaringsteltet; det skal bringe israelitterne i erindring for Herrens ansigt til soning for jer selv.

#### Forordning om helligdommens indvielse

**17** Herren talte til Moses og sagde: **18** Du skal lave et bronzebækken og et bronzefodstykke til det til afvaskning, og du skal stille det mellem Åbenbaringsteltet og alteret og komme vand i. **19** Aron og hans sønner skal vaske deres hænder og fødder i det; **20** når de går ind i Åbenbaringsteltet, skal de vaske sig med vand, så de ikke dør, og når de nærmer sig alteret for at gøre tjeneste og bringe ofre til Herren, **21** skal de vaske deres hænder og fødder, så de ikke dør; det skal være en eviggyldig pligt for dem, for ham og hans efterkommere i slægt efter slægt.

**22** Herren talte til Moses og sagde: **23** Du skal tage balsamstoffer af bedste slags: 500 sekel stakte, halvt så meget, 250 sekel, vellugtende kanel, og 250 sekel vellugtende kalmus, **24** desuden 500 sekel kassia efter helligdommens vægt og en hin olivenolie. **25** Det skal du lave til en hellig salvningsolie, en krydret salveblanding, som en salveblander laver den; det skal være en hellig salvningsolie. **26** Med den skal du salve Åbenbaringsteltet, Vidnesbyrdets ark, **27** bordet og alle genstandene på det, lysestagen og redskaberne til den, røgelsesofferalteret, **28** brændofferalteret og alle redskaberne til det samt bækkenet og fodstykket til det. **29** Du skal hellige dem, så de bliver højhellige; enhver, som rører ved dem, bliver hellig. **30** Du skal salve Aron og hans sønner og hellige dem til at gøre præstetjeneste for mig. **31** Og du skal sige til israelitterne: Dette skal være min hellige salvningsolie, slægt efter slægt; **32** den må ikke hældes ud over noget menneske, og I må ikke fremstille nogen olie i samme forhold som den. Den er hellig; den skal være hellig for jer. **33** Enhver, der blander salve som den og giver den til en uindviet, skal udryddes fra sit folk.

**34** Herren sagde til Moses: Tag vellugtende stoffer: stakte-dråber, mollusk-olie, galban-gummi og ren røgelse i lige store mål. **35** Det skal du lave til en krydret røgelse, som en røgelsesblander laver det, saltet, ren og hellig. **36** Du skal støde det til et fint pulver og lægge noget af det foran Vidnesbyrdet i Åbenbaringsteltet, hvor jeg vil åbenbare mig for dig. Det skal være højhelligt for jer. **37** Røgelse, som du laver i dette forhold, må I ikke lave til jer selv; den skal være helliget Herren. **38** Enhver, som fremstiller noget sådant for at nyde duften af det, skal udryddes fra sit folk.

### 2 Mos 31

#### Håndværkerne til arbejdet på helligdommen

**1** Herren talte til Moses og sagde: **2** Se, jeg har udvalgt Besal’el, søn af Uri, søn af Hur fra Judas stamme, **3** og fyldt ham med Guds ånd, med visdom og klogskab og indsigt til at udføre al slags arbejde, **4** lave udkast til kunstneriske arbejder i guld, sølv og bronze, **5** gravere i sten til indlægning, udskære i træ, ja, udføre al slags arbejde. **6** Som medhjælper har jeg givet ham Oholiab, Akisamaks søn fra Dans stamme; og i alle kyndige mænds hjerte har jeg lagt kundskab, så de kan lave alt, hvad jeg har befalet dig: **7** Åbenbaringsteltet, Vidnesbyrdets ark, sonedækket oven på den og alle genstandene i teltet: **8** bordet og genstandene på det, lysestagen af rent guld og alle redskaberne til den, røgelsesofferalteret, **9** brændofferalteret og alle redskaberne til det, bækkenet og fodstykket til det, **10** tjenestedragterne, de hellige klæder til præsten Aron og klæderne til hans sønner til præstetjenesten, **11** salvningsolien og den vellugtende røgelse til helligdommen. De skal gøre, ganske som jeg har befalet dig.

#### Forordning om sabbatten

**12** Herren sagde til Moses: **13** Sig til israelitterne: I skal holde mine sabbatter, for sabbatten er et tegn mellem mig og jer, slægt efter slægt, for at I skal vide, at det er mig, Herren, som helliger jer. **14** I skal holde sabbatten, for den er hellig for jer. Den, som vanhelliger den, skal lide døden; enhver, som udfører arbejde på den, skal udryddes fra sit folk. **15** I seks dage må der udføres arbejde, men på den syvende dag skal der være fuldstændig hvile; den er hellig for Herren. Enhver, der udfører arbejde på sabbatsdagen, skal lide døden. **16** Israelitterne skal holde sabbatten, så de fejrer sabbat slægt efter slægt som en eviggyldig pagt. **17** Den er et tegn mellem mig og israelitterne til evig tid; for på seks dage skabte Herren himlen og jorden, men på den syvende dag hvilede han og pustede ud.

**18** Da han var færdig med at tale med Moses på Sinajs bjerg, gav han ham Vidnesbyrdets to tavler, stentavler beskrevet med Guds finger.

### 2 Mos 32

#### Guldkalven

**1** Da folket så, at Moses stadig ikke kom ned fra bjerget, samledes de om Aron og sagde til ham: »Lav os en gud, som kan gå foran os, for vi ved ikke, hvad der er blevet af denne Moses, som førte os op fra Egypten.« **2** Aron svarede dem: »Tag de guldringe af, som jeres koner og jeres sønner og døtre har i ørerne, og bring dem til mig.« **3** Så tog hele folket de guldringe af, de havde i ørerne, og bragte dem til Aron; **4** han tog imod dem og støbte dem i en lerform til et billede af en tyrekalv. Da sagde de: »Her er din Gud, Israel, som førte dig op fra Egypten.« **5** Da Aron så det, byggede han et alter foran den og lod udråbe: »I morgen er der fest for Herren.« **6** Næste morgen ofrede de brændofre og bragte måltidsofre, og folket satte sig ned og spiste og drak; og de rejste sig for at danse.

**7** Da sagde Herren til Moses: »Skynd dig ned! Dit folk, som du førte op fra Egypten, har handlet slet. **8** De er allerede veget fra den vej, jeg pålagde dem at følge. De har støbt sig et billede af en tyrekalv; de har tilbedt den og ofret til den, og de har sagt: Her er din Gud, Israel, som førte dig op fra Egypten.« **9** Og Herren sagde til Moses: »Nu har jeg set, at dette folk er et stivnakket folk; **10** lad mig bare tilintetgøre dem i min vrede! Men dig vil jeg gøre til et stort folk.« **11** Moses ville formilde Herren sin Gud og sagde: »Herre, hvorfor skal din vrede flamme op mod dit folk, som du førte ud af Egypten med stor kraft og stærk hånd? **12** Hvorfor skal egypterne kunne sige: ›Han havde ondt i sinde, da han førte dem ud; han ville dræbe dem i bjergene og udrydde dem fra jordens overflade.‹ Vend dog om fra din glødende vrede, og fortryd den ulykke, du ville bringe over dit folk! **13** Husk på dine tjenere Abraham, Isak og Israel, som du gav det løfte, da du svor ved dig selv: Jeg vil gøre jeres efterkommere så talrige som himlens stjerner, og hele dette land, jeg har talt om, vil jeg give jeres efterkommere til evig ejendom.« **14** Da fortrød Herren den ulykke, han havde truet med at bringe over sit folk.

**15** Moses begav sig så ned af bjerget med Vidnesbyrdets to tavler i hænderne; der var skrevet på begge sider af tavlerne, både forpå og bagpå. **16** Tavlerne var Guds eget værk, og skriften var Guds egen skrift, mejslet i tavlerne.

**17** Da Josva hørte larmen fra folket, sagde han til Moses: »Der lyder krigslarm i lejren.« **18** Men han svarede:

> »Det er ikke sang om sejr, der lyder,  
> det er ikke sang om nederlag, der lyder,  
> det er larmende sang, jeg hører.«

**19** Da Moses kom nærmere til lejren og så tyrekalven og dem, der dansede, flammede hans vrede op, og han slyngede tavlerne til jorden ved bjergets fod og knuste dem. **20** Derpå tog han kalven, som de havde lavet, og brændte den; han knuste den til støv og spredte det ud over vandet, og det gav han israelitterne at drikke. **21** Moses sagde til Aron: »Hvad har folket her gjort dig, siden du har bragt så stor synd over det?« **22** Aron svarede: »Du må ikke være vred, herre, du ved selv, hvor slet det står til med dette folk. **23** De sagde til mig: Lav os en gud, som kan gå foran os, for vi ved ikke, hvad der er blevet af denne Moses, som førte os op fra Egypten. **24** Da sagde jeg til dem: De, der har guldsmykker, skal tage dem af. De gav mig dem, jeg kastede dem i ilden, og ud kom denne tyrekalv.«

**25** Da Moses så, hvor løssluppent folket var, fordi Aron havde sluppet tøjlerne, til skadefryd for dets fjender, **26** stillede han sig i lejrporten og sagde: »Kom over til mig, I, der er på Herrens side!« Og alle levitterne samlede sig hos ham. **27** Han sagde til dem: »Dette siger Herren, Israels Gud: Spænd hver især jeres sværd om lænden, og gå lejren rundt fra den ene port til den anden, og slå både broder, ven og nabo ihjel.« **28** Levitterne gjorde, som Moses sagde, og der faldt den dag hen ved tre tusind mand af folket. **29** Da sagde Moses: »Gå i dag i Herrens tjeneste, for I er endog gået imod jeres egne sønner og brødre. Han vil i dag lade velsignelse komme over jer.«

**30** Dagen efter sagde Moses til folket: »I har begået en stor synd. Nu vil jeg gå op til Herren; måske kan jeg skaffe soning for jeres synd.« **31** Så vendte Moses tilbage til Herren og sagde: »Ak, dette folk har begået en stor synd; de har lavet sig en gud af guld. **32** Gid du dog vil tilgive dem deres synd! Men hvis ikke, så slet mig af den bog, du fører.« **33** Herren svarede Moses: »Den, der har syndet mod mig, vil jeg slette af min bog. **34** Gå nu, og før folket til det sted, jeg har sagt dig; se, min engel skal gå foran dig! Men der kommer en dag, da jeg vil straffe dem for deres synd.«

**35** Og Herren slog folket med plager, fordi de havde lavet kalven, den Aron havde lavet.

### 2 Mos 33

#### Herrens løfte om ledsagelse på ørkenvandringen

**1** Herren talte til Moses og sagde: »Drag nu op herfra sammen med det folk, du har ført op fra Egypten, til det land, som jeg lovede Abraham, Isak og Jakob med de ord: Jeg vil give det til dine efterkommere. **2** Jeg vil sende en engel foran dig, og jeg vil fordrive kana’anæerne, amoritterne, hittitterne, perizzitterne, hivvitterne og jebusitterne. **3** I skal til et land, der flyder med mælk og honning. Men jeg vil ikke selv drage op iblandt jer, for I er et stivnakket folk, og jeg kunne komme til at tilintetgøre jer undervejs.« **4** Da folket hørte disse hårde ord, holdt de sorg; ingen tog sine smykker på. **5** Men Herren sagde til Moses: »Sig til israelitterne: I er et stivnakket folk. Jeg ville øjeblikkelig tilintetgøre jer, hvis jeg drog op sammen med jer. Fjern jeres smykker, så vil jeg bestemme mig til, hvad jeg vil gøre ved jer.« **6** Så skilte israelitterne sig af med deres smykker; efter opholdet ved Horebs bjerg bar de dem ikke.

**7** Moses plejede at hente teltet og slå det op uden for lejren i god afstand fra den; han kaldte det Åbenbaringsteltet. Hver gang nogen søgte råd hos Herren, gik han ud til Åbenbaringsteltet uden for lejren. **8** Og hver gang Moses gik ud til teltet, stillede hele folket sig i hver sin teltåbning og fulgte Moses med øjnene, til han var kommet ind i teltet. **9** Når Moses kom ind i teltet, steg skysøjlen ned og stod i indgangen til teltet, og Herren talte med Moses. **10** Når folket så skysøjlen stå i indgangen til teltet, rejste de sig alle sammen, og de kastede sig ned, hver i sin teltåbning. **11** Og Herren talte med Moses ansigt til ansigt, som det ene menneske taler med det andet. Derpå vendte Moses tilbage til lejren. Den unge mand Josva, Nuns søn, der var i hans tjeneste, veg ikke fra teltet.

**12** Moses sagde til Herren: »Se, du siger til mig, at jeg skal føre dette folk op, men du har ikke fortalt mig, hvem du vil sende med mig; og dog har du selv sagt: ›Jeg kender dig ved navn, du har fundet nåde for mine øjne‹. **13** Hvis jeg virkelig har fundet nåde for dine øjne, så kundgør mig din vej, og lad mig kende dig, så jeg kan bevare din velvilje. Husk på, at dette folk er dit folk!« **14** Han svarede: »Jeg vil selv gå med og skaffe dig et sted at bo.« **15** Moses svarede: »Ja, hvis du ikke selv går med, skal du ikke føre os op herfra. **16** Og hvordan kan man overhovedet vide, at jeg og dit folk har fundet nåde for dine øjne, medmindre du går med os, og jeg og dit folk bliver begunstiget frem for alle andre folk på jorden?« **17** Herren svarede Moses: »Også det, du her siger, vil jeg gøre, for du har fundet nåde for mine øjne, og jeg kender dig ved navn.« **18** Da sagde Moses: »Lad mig dog se din herlighed!« **19** Herren svarede: »Jeg vil lade al min skønhed gå forbi dig, og jeg vil udråbe Herrens navn foran dig. Jeg viser nåde, mod hvem jeg vil, og forbarmer mig, over hvem jeg vil.« **20** Men han sagde: »Du får ikke lov at se mit ansigt, for intet menneske kan se mig og beholde livet.« **21** Og Herren sagde: »Her hos mig er der et sted; stil dig på klippen. **22** Når min herlighed går forbi, stiller jeg dig i klippespalten og dækker med hånden for dig, til jeg er kommet forbi. **23** Derefter tager jeg min hånd væk, så du får mig at se fra ryggen. Mit ansigt må ingen se.«

### 2 Mos 34

#### De nye lovtavler

**1** Herren sagde til Moses: »Tilhug to stentavler som de forrige; på dem vil jeg skrive de ord, der stod på de forrige tavler, som du knuste. **2** Hold dig rede til i morgen. I morgen tidlig skal du gå op på Sinajs bjerg og stille dig hos mig dér, på toppen af bjerget. **3** Ingen anden må komme op sammen med dig; der må overhovedet ikke vise sig nogen på bjerget, og hverken får eller køer må græsse lige ved bjerget.«

**4** Moses tilhuggede to stentavler som de forrige, og tidligt om morgenen gik han op på Sinajs bjerg, sådan som Herren havde befalet ham, og han tog de to stentavler med sig. **5** Herren steg ned i skyen og stillede sig hos ham, og Moses påkaldte Herrens navn. **6** Og Herren gik forbi ham og råbte: »Herren, Herren er en barmhjertig og nådig Gud, sen til vrede og rig på troskab og sandhed. **7** Han bevarer troskab i tusind slægtled, tilgiver skyld og overtrædelse og synd; men han lader ikke den skyldige ustraffet; han straffer fædres skyld på børn, børnebørn, oldebørn og tipoldebørn.« **8** Straks kastede Moses sig til jorden **9** og sagde: »Herre, hvis jeg har fundet nåde for dine øjne, så gå med iblandt os, Herre, for nok er det et stivnakket folk, men du vil tilgive vor skyld og synd og beholde os som din ejendom.«

**10** Herren sagde: »Nu vil jeg slutte en pagt. For øjnene af hele dit folk vil jeg gøre sådanne undere, som aldrig før er gjort på jorden eller hos noget andet folk, og hele det folk, som du er hos, skal se Herrens gerning; for det, jeg nu vil gøre for dig, er frygtindgydende. **11** Hold alt det, jeg i dag befaler dig. Jeg vil drive amoritterne, kana’anæerne, hittitterne, perizzitterne, hivvitterne og jebusitterne bort foran dig. **12** Tag dig i agt for at slutte pagt med indbyggerne i det land, du rykker ind i, for at det ikke skal blive en snare for dig. **13** Deres altre skal I rive ned, deres stenstøtter skal I knuse, deres Ashera-pæle skal I hugge om. **14** Du må ikke tilbede nogen anden gud, for »Lidenskabelig« er Herrens navn, for han er en lidenskabelig Gud. **15** Du må ikke slutte pagt med landets indbyggere, for når de horer med deres guder og ofrer til dem, vil de indbyde dig, og du kommer til at spise af deres offer; **16** og hvis du lader dine sønner gifte sig med deres døtre, og deres døtre horer med deres guder, vil de også få dine sønner til at hore med deres guder.

**17** Du må ikke lave dig støbte guder.

**18** Du skal holde de usyrede brøds fest. Syv dage skal du spise usyrede brød, sådan som jeg har befalet dig, ved festen i måneden abib, for i måneden abib drog du ud af Egypten.

**19** Alt det første, der kommer ud af moderlivet, skal tilhøre mig, det gælder alle handyr af dit kvæg, det førstefødte af okser og får. **20** Det førstefødte æsel kan du frikøbe med et stykke småkvæg. Vil du ikke frikøbe det, skal du brække halsen på det. Enhver førstefødt blandt dine sønner skal du frikøbe. Tomhændet må ingen se mit ansigt.

**21** I seks dage må du arbejde, men på den syvende dag skal du hvile; selv når der skal pløjes eller høstes, skal du hvile.

**22** Du skal fejre ugefesten med den første afgrøde af hvedehøsten, og frugthøstfesten ved årsskiftet.

**23** Tre gange om året skal alle mænd hos dig se Gud Herrens, Israels Guds, ansigt. **24** Når jeg driver folkene bort foran dig og udvider dit landområde, skal ingen tilegne sig din jord, når du tre gange om året drager op for at se Herren din Guds ansigt.

**25** Du må ikke ofre mit slagtoffers blod sammen med syrnet brød, og påskefestens offerkød må ikke ligge natten over.

**26** Det bedste af den første afgrøde af din jord skal du bringe til Herren din Guds hus.

Du må ikke koge et kid i dets mors mælk.«

**27** Herren sagde til Moses: »Skriv disse ord ned, for det er på grundlag af disse ord, jeg slutter pagt med dig og med Israel.« **28** Så blev han der hos Herren i fyrre dage og fyrre nætter uden at spise eller drikke noget, og han skrev pagtens ord, de ti bud, på tavlerne.

**29** Da Moses kom ned fra Sinajs bjerg, havde han Vidnesbyrdets to tavler i hånden, da han gik ned fra bjerget. Moses vidste ikke selv, at det strålede fra hans ansigt, fordi Herren havde talt med ham; **30** men Aron og alle israelitterne så, at det strålede fra hans ansigt, og de blev bange for at komme ham nær. **31** Men Moses kaldte på dem, og Aron og alle overhovederne i menigheden kom hen til ham igen, og Moses talte med dem. **32** Derefter kom også alle israelitterne nærmere, og han gav dem besked om alt det, som Herren havde sagt ham på Sinajs bjerg. **33** Og da Moses var færdig med at tale med dem, lagde han et slør over sit ansigt. **34** Men hver gang Moses kom ind for Herrens ansigt for at tale med ham, tog han sløret af, indtil han skulle ud igen. Så gik han ud og fortalte israelitterne, hvad han havde fået befaling om. **35** Og hver gang israelitterne så Moses’ ansigt, så de, at det strålede fra hans ansigt; Moses tog da sløret for sit ansigt, indtil han igen skulle ind og tale med Herren.

### 2 Mos 35

#### Overholdelse af sabbatten

**1** Moses kaldte hele israelitternes menighed sammen og sagde til dem: Dette er, hvad Herren har befalet jer at gøre: **2** I seks dage må der udføres arbejde, men den syvende dag skal være hellig for jer; I skal holde fuldstændig hvile for Herren. Enhver, der udfører arbejde på den dag, skal lide døden. **3** I må ikke tænde ild på sabbatsdagen, hvor I end bor.

#### Afgifterne til helligdommen

**4** Moses sagde til hele israelitternes menighed: Dette er, hvad Herren har befalet: **5** I skal yde afgift til Herren af det, I ejer; enhver skal frivilligt bringe afgift til Herren, guld, sølv og bronze, **6** purpurblåt, purpurrødt og karminrødt stof, fint linned, gedeuld, **7** rødindfarvede vædderskind og delfinskind, akacietræ, **8** olie til lampen, balsamstoffer til salvningsolien og til vellugtende røgelse, **9** shoham-sten og andre sten til at sætte på efoden og brystskjoldet. **10** Alle kyndige mænd blandt jer skal komme og lave alt, hvad Herren har befalet: **11** boligen, dens telt og dets dække, dens hager, dens planker, dens tværlægter, dens stolper og dens fodstykker, **12** arken, dens bærestænger, dens sonedække og dens forhæng, **13** bordet, dets bærestænger og alle genstandene på det og skuebrødene, **14** lysestagen og redskaberne til den, dens lamper og lampeolien, **15** røgelsesofferalteret og dets bærestænger, salvningsolien og den vellugtende røgelse og forhænget for indgangen til boligen, **16** brændofferalteret med dets bronzegitter, dets bærestænger og alle redskaberne til det, bækkenet og fodstykket til det, **17** forgårdens omhæng, dens stolper og dens fodstykker og forhænget for portåbningen til forgården, **18** pløkkene til boligen og til forgården med deres barduner, **19** dragterne til tjenesten i helligdommen, de hellige klæder til præsten Aron og klæderne til hans sønner til præstetjenesten.

**20** Så forlod hele israelitternes menighed Moses. **21** Og alle, der følte sig tilskyndet og ville give frivilligt, kom med afgift til Herren til arbejdet på Åbenbaringsteltet og til hele tjenesten i det og til de hellige klæder. **22** Både mænd og kvinder kom, og alle bragte frivilligt spænder, ringe, fingerringe og halssmykker, alt sammen af guld; enhver, der ville foretage svingning med guld for Herren, **23** og enhver, der havde purpurblåt, purpurrødt og karminrødt stof, fint linned og gedeuld, rødindfarvede vædderskind og delfinskind, bragte det. **24** Enhver, som kunne yde afgift af sølv eller bronze, bragte afgift til Herren, og enhver, hos hvem der fandtes akacietræ til alt arbejdet, bragte det. **25** Enhver kvinde, som var dygtig med sine hænder, spandt, og de bragte det, de havde spundet, purpurblåt, purpurrødt og karminrødt garn og fint linned; **26** og alle kyndige kvinder, som følte sig tilskyndet, spandt gedeuld. **27** Overhovederne bragte shoham-sten og andre sten til at sætte på efoden og brystskjoldet, **28** desuden balsam og olie til lampen og til salvningsolien og den vellugtende røgelse. **29** Alt, hvad enhver mand og kvinde frivilligt ville give til alt det arbejde, som Herren ved Moses havde befalet at gøre, det bragte israelitterne frivilligt til Herren.

#### Indsættelse af håndværkerne

**30** Moses sagde til israelitterne: »Se, Herren har udvalgt Besal’el, søn af Uri, søn af Hur fra Judas stamme, **31** og fyldt ham med Guds ånd, med visdom og klogskab og indsigt til at udføre al slags arbejde, **32** lave udkast til kunstneriske arbejder i guld, sølv og bronze, **33** gravere i sten til indlægning, udskære i træ, ja, udføre al slags kunstnerisk arbejde. **34** Han har givet både ham og Oholiab, Akisamaks søn fra Dans stamme, evnen til at lære fra sig, **35** og han har fyldt dem med kundskab til at udføre al slags arbejde med indgravering, med kunstfærdig og broget vævning af purpurblåt, purpurrødt og karminrødt stof og fint linned og med almindelig vævning; de skal udføre al slags arbejde og lave udkast til kunstneriske arbejder.

### 2 Mos 36

**1** Besal’el og Oholiab og alle de kyndige mænd, som Herren har givet visdom og klogskab, så de har indsigt i at udføre alt arbejdet på helligdommen, skal gøre, ganske som Herren har befalet.«
**2** Moses tilkaldte Besal’el og Oholiab og alle de kyndige mænd, i hvis hjerte Herren havde lagt kundskab, alle som følte sig tilskyndet til at gå i gang med at udføre arbejdet. **3** Fra Moses fik de hele afgiften, som israelitterne havde bragt, for at arbejdet på helligdommen kunne udføres. Men da israelitterne morgen efter morgen bragte endnu flere frivillige gaver til ham, **4** kom alle de kyndige mænd, som udførte alt arbejdet på helligdommen, hver især fra det arbejde, de var i gang med, **5** og sagde til Moses: »Folket bringer mere end nødvendigt til, at det arbejde, Herren har befalet, kan udføres.« **6** Moses befalede så at lade gå bud ud i lejren om, at hverken mænd eller kvinder længere skulle anstrenge sig med afgiften til helligdommen, og folket holdt op med at bringe noget. **7** Det, der var givet, var nok, ja, mere end nok til alt det arbejde, der skulle udføres.

#### Indretningen af helligdommen

**8** Alle de kyndige blandt dem, der udførte arbejdet, lavede boligen af ti teltduge; dem fremstillede Besal’el af tvundet, fint linned og purpurblåt, purpurrødt og karminrødt stof med kunstfærdigt indvævede keruber. **9** Hver teltdug var 28 alen lang og 4 alen bred; alle teltdugene havde samme mål. **10** Han syede de fem teltduge sammen til ét stykke, og de fem andre syede han sammen til ét stykke. **11** Han lavede løkker af purpurblåt garn i kanten af den ene teltdug for enden af de sammensyede teltduge, og ligesådan gjorde han i kanten af den sidste teltdug i det andet sammensyede stykke. **12** Halvtreds løkker lavede han på den ene teltdug, og halvtreds løkker lavede han for enden af teltdugen i det andet sammensyede stykke; løkkerne sad over for hinanden. **13** Så lavede han halvtreds guldhager, og med hagerne føjede han teltdugene sammen, så boligen blev en helhed.

**14** Han lavede teltduge af gedeuld til et telt over boligen; han lavede det af elleve teltduge. **15** Hver teltdug var 30 alen lang og 4 alen bred; de elleve teltduge havde samme mål. **16** Han syede de fem teltduge sammen for sig og de seks teltduge for sig. **17** Han lavede halvtreds løkker i kanten af den sidste teltdug i det sammensyede stykke, og halvtreds løkker lavede han i kanten af teltdugen i det andet sammensyede stykke. **18** Så lavede han halvtreds bronzehager for at føje teltet sammen til en helhed. **19** Han lavede et dække over teltet af rødindfarvede vædderskind, og et dække ovenover igen af delfinskind.

**20** Han lavede plankerne til boligen, lodrette planker af akacietræ; **21** hver planke var 10 alen lang og halvanden alen bred. **22** Der var to tappe på hver planke, og de var forbundet med hinanden; sådan lavede han alle planker til boligen. **23** Han lavede plankerne til boligen, tyve planker til sydsiden, mod syd, **24** og han lavede fyrre fodstykker af sølv under de tyve planker, to fodstykker under hver planke til dens to tappe. **25** Til boligens anden side, nordsiden, lavede han tyve planker **26** og deres fyrre fodstykker af sølv, to fodstykker under hver planke. **27** Til boligens bagvæg, mod vest, lavede han seks planker. **28** Til boligens hjørner i bagvæggen lavede han to planker, **29** og de var »tvillinger« i samme ring forneden og ligeledes foroven; sådan gjorde han med dem begge til de to hjørner. **30** Der var otte planker med deres fodstykker af sølv, seksten fodstykker, to fodstykker under hver planke.

**31** Han lavede tværlægter af akacietræ, fem til plankerne i den ene af boligens sider **32** og fem til plankerne i den anden af boligens sider og fem tværlægter til plankerne i boligens bagvæg, mod vest. **33** Han lavede den midterste tværlægte, så den gik midt på plankerne fra den ene ende af væggen til den anden. **34** Han beklædte plankerne med guld, og ringene til dem lavede han af guld til holdere for tværlægterne, og han beklædte tværlægterne med guld.

**35** Han lavede forhænget af purpurblåt, purpurrødt og karminrødt stof og tvundet, fint linned med kunstfærdigt indvævede keruber. **36** Han lavede fire stolper af akacietræ til det og beklædte dem med guld; de havde kroge af guld, og han støbte fire fodstykker af sølv til dem. **37** For indgangen til teltet lavede han et forhæng af purpurblåt, purpurrødt og karminrødt stof og tvundet, fint linned i broget vævning, **38** og han lavede fem stolper med kroge til det, og han beklædte stolpehovederne og tværstængerne med guld, mens de fem fodstykker til dem var af bronze.

### 2 Mos 37

**1** Besal’el lavede arken af akacietræ, to og en halv alen lang, halvanden alen bred og halvanden alen høj. **2** Han beklædte den med rent guld både på indersiden og på ydersiden, og han lavede en kant af guld hele vejen rundt. **3** Han støbte fire guldringe til den på dens fire fødder, de to ringe på den ene side, og de to på den anden side. **4** Han lavede bærestænger af akacietræ og beklædte dem med guld, **5** og han stak bærestængerne ind igennem ringene på siderne af arken, så man kunne bære arken.

**6** Han lavede et sonedække af rent guld, to og en halv alen langt og halvanden alen bredt, **7** og han lavede to keruber af guld til de to ender af sonedækket; dem lavede han som udhamret arbejde. **8** Han lavede en kerub til den ene ende og en kerub til den anden ende; i begge ender lavede han keruberne i ét med sonedækket. **9** Keruberne bredte deres vinger opad, så de med deres vinger dækkede over sonedækket, idet de stod over for hinanden; kerubernes ansigter var vendt mod sonedækket.

**10** Han lavede bordet af akacietræ, to alen langt, en alen bredt og halvanden alen højt. **11** Han beklædte det med rent guld og lavede en kant af guld hele vejen rundt; **12** han lavede en liste på en håndsbredde hele vejen rundt, og han lavede en kant af guld om listen hele vejen rundt. **13** Han støbte fire guldringe til det og anbragte ringene i de fire hjørner på de fire ben. **14** Ringene sad tæt ved listen som holdere for bærestængerne, så man kunne bære bordet. **15** Han lavede bærestængerne af akacietræ og beklædte dem med guld; de var til at bære bordet med. **16** Han lavede genstandene, som skulle stå på bordet, af rent guld, dets fade, dets skåle, dets offerskåle og kander, hvori der bringes drikoffer.

**17** Han lavede lysestagen af rent guld; som udhamret arbejde lavede han lysestagen, både dens fod og selve stagen; dens bægre, vulster og blomster gik i ét med den. **18** Seks arme gik ud fra dens sider, tre arme fra lysestagens ene side og tre arme fra dens anden side. **19** På den første arm var der tre bægre formede som mandelblomster med vulst og blomst, tre bægre formede som mandelblomster med vulst og blomst på den næste arm, og således med alle seks arme, der gik ud fra lysestagen. **20** På selve lysestagen var der fire bægre formede som mandelblomster med vulst og blomst. **21** Der var en vulst under det første par arme på den, en vulst under det næste par arme på den og en vulst under det sidste par arme på den, altså de seks arme, som gik ud fra den. **22** Vulsterne og armene gik i ét med selve stagen. Det hele var udhamret arbejde i ét stykke af rent guld. **23** Og han lavede dens syv lamper, tængerne og fyrbækkenerne til den af rent guld. **24** Af en talent rent guld lavede han den og alle redskaberne til den.

**25** Han lavede røgelsesofferalteret af akacietræ; det var kvadratisk, en alen langt og en alen bredt og to alen højt; hornene på det gik i ét med det. **26** Han beklædte det med rent guld, både ovenpå, hele vejen rundt på siderne og på hornene, og han lavede en kant af guld hele vejen rundt. **27** Han lavede to guldringe til det under kanten på to af siderne, på dens to sider som holdere for bærestængerne, så man kunne bære det med dem. **28** Han lavede bærestængerne af akacietræ og beklædte dem med guld. **29** Og han lavede den hellige salvningsolie og den rene, vellugtende røgelse, som en salveblander laver den.

### 2 Mos 38

**1** Han lavede brændofferalteret af akacietræ; det var kvadratisk, 5 alen langt og 5 alen bredt og 3 alen højt. **2** Han lavede horn på dets fire hjørner; hornene gik i ét med alteret, og han beklædte det med bronze. **3** Han lavede alle redskaberne til alteret: askespandene, skovlene, stænkeskålene, gaflerne og fyrbækkenerne, alle redskaberne til det lavede han af bronze. **4** Han lavede et bronzegitter i fletværk til alteret forneden, halvt op under indfatningen på alteret. **5** Han støbte fire ringe i de fire hjørner af bronzegitteret til holdere for bærestængerne, **6** og han lavede bærestængerne af akacietræ og beklædte dem med bronze. **7** Så stak han bærestængerne ind i ringene på siderne af alteret, så man kunne bære det med dem. Han lavede det af brædder, og det var hult.

**8** Han lavede bronzebækkenet og bronzefodstykket til det af de spejle, som tilhørte de kvinder, der havde haft deres arbejde ved indgangen til Åbenbaringsteltet.

**9** Han lavede forgården. På sydsiden, mod syd, var forgårdens omhæng af tvundet, fint linned, 100 alen. **10** Der var tyve stolper med tyve fodstykker af bronze, mens stolpernes kroge og tværstænger var af sølv. **11** På nordsiden var der 100 alen; der var tyve stolper og tyve fodstykker af bronze, mens stolpernes kroge og tværstænger var af sølv. **12** På vestsiden var der et omhæng på 50 alen med ti stolper og ti fodstykker, og stolpernes kroge og tværstænger var af sølv. **13** På østsiden, mod øst, var der 50 alen; **14** til den ene side var der et omhæng på 15 alen med tre stolper og tre fodstykker, **15** og til den anden side var der et omhæng på 15 alen med tre stolper og tre fodstykker, altså på begge sider af portåbningen til forgården. **16** Alle omhængene til forgården hele vejen rundt var af tvundet, fint linned. **17** Fodstykkerne til stolperne var af bronze, mens stolpernes kroge og tværstænger var af sølv, og stolpehovederne var beklædt med sølv, og alle forgårdens søjler var forbundet med tværstænger af sølv. **18** Forhænget for portåbningen til forgården var af purpurblåt, purpurrødt og karminrødt stof og tvundet, fint linned i broget vævning; det var 20 alen langt og 5 alen højt, svarende til bredden af forgårdens omhæng. **19** Der var fire stolper med fire fodstykker af bronze; deres kroge var af sølv, stolpehovederne var beklædt med sølv, og tværstængerne var af sølv. **20** Alle pløkkene til boligen og til forgården hele vejen rundt var af bronze.

#### Regnskabet for helligdommen

**21** Dette er regnskabet for boligen, Vidnesbyrdets bolig, som blev opgjort på befaling af Moses; det var levitternes arbejde under ledelse af præsten Itamar, Arons søn. **22** Besal’el, søn af Uri, søn af Hur fra Judas stamme, gjorde alt, hvad Herren havde befalet Moses, **23** og sammen med ham Oholiab, Akisamaks søn fra Dans stamme, hvis arbejde var indgravering samt kunstfærdig og broget vævning af purpurblåt, purpurrødt og karminrødt stof og fint linned.

**24** Alt guldet, som blev anvendt til arbejdet på helligdommen, guldet, der blev svunget, udgjorde 29 talenter og 730 sekel efter helligdommens vægt. **25** Sølvet fra dem i menigheden, der blev mønstret, udgjorde 100 talenter og 1775 sekel efter helligdommens vægt, **26** en beka – en halv sekel efter helligdommens vægt – for hver person af alle dem, der blev mønstret fra tyve år og opefter, i alt 603.550. **27** 100 talenter sølv gik til støbning af helligdommens fodstykker og forhængets fodstykker, 100 fodstykker svarende til 100 talenter, en talent til hvert fodstykke. **28** Af de 1775 sekel lavede han kroge til stolperne, beklædte stolpehovederne og forbandt dem med tværstænger. **29** Bronzen, der blev svunget, udgjorde 70 talenter og 2400 sekel. **30** Af den lavede han fodstykkerne til indgangen til Åbenbaringsteltet og bronzealteret og bronzegitteret til det, alle redskaberne til alteret, **31** fodstykkerne til forgården hele vejen rundt, fodstykkerne til portåbningen til forgården og alle pløkkene til boligen og til forgården hele vejen rundt.

### 2 Mos 39

#### Fremstillingen af præstedragten

**1** Af purpurblåt, purpurrødt og karminrødt stof lavede de dragterne til tjenesten i helligdommen, og de lavede de hellige klæder til Aron, sådan som Herren havde befalet Moses.

**2** Han lavede efoden af guld, purpurblåt, purpurrødt og karminrødt stof og tvundet, fint linned. **3** De hamrede de tynde guldplader ud og skar dem i stykker til snore til at væve ind i det purpurblå, purpurrøde og karminrøde stof og i det fine linned i kunstfærdig vævning. **4** De lavede skulderbånd til den i de to hjørner, så den kunne bindes på. **5** Bæltet, den skulle fastgøres med, gik i ét med efoden og blev lavet på samme måde som den: af guld, purpurblåt, purpurrødt og karminrødt stof og tvundet, fint linned, sådan som Herren havde befalet Moses. **6** De satte shoham-stenene i en indfatning af guld, indgraverede med Israels sønners navne, som man graverer i en seglring. **7** Han satte dem på efodens skulderbånd som sten, der skulle bringe israelitterne i erindring, sådan som Herren havde befalet Moses.

**8** Han lavede brystskjoldet i kunstfærdig vævning på samme måde som efoden: af guld, purpurblåt, purpurrødt og karminrødt stof og tvundet, fint linned. **9** Det var kvadratisk, og de lagde brystskjoldet dobbelt, et fingerspand langt og et fingerspand bredt, lagt dobbelt. **10** De satte fire rækker sten på det, den første række med rubin, topas og smaragd; **11** den anden række med granat, safir og månesten; **12** den tredje række med opal, agat og ametyst **13** og den fjerde række med krysolit, shoham og jaspis. De blev sat på i en indfatning af guld. **14** Stenene svarede til navnene på Israels sønner; der var tolv, svarende til deres navne; som indgravering på en seglring stod de tolv stammer der, hver med sit navn. **15** Til brystskjoldet lavede de snoede kæder af rent guld, som man laver reb, **16** og de lavede to øskener af guld og to ringe af guld; de to ringe anbragte de i de to hjørner af brystskjoldet, **17** og de satte de to guldreb i de to ringe i hjørnerne af brystskjoldet. **18** De to ender af de to reb satte de i de to øskener og anbragte dem på efodens skulderbånd, på forsiden. **19** Så lavede de to ringe af guld og anbragte dem i de to andre hjørner af brystskjoldet, på den kant af det, som vender ind mod efoden. **20** Og de lavede to ringe af guld og anbragte dem nederst på efodens to skulderbånd på forsiden, dér hvor den var bundet på, oven over efodens bælte. **21** Brystskjoldet blev bundet fast med en purpurblå snor fra dets ringe til efodens ringe; brystskjoldet sad oven over efodens bælte, så det ikke blev forskubbet fra efoden, sådan som Herren havde befalet Moses.

**22** Han lavede kappen, som hører til efoden, vævet helt i purpurblåt. **23** Kappens åbning var midtpå ligesom åbningen i et læderpanser, med en halslinning hele vejen rundt, for at den ikke skulle blive revet i stykker. **24** På kappens slæb lavede de granatæbler af purpurblåt, purpurrødt og karminrødt tvundet garn, **25** og de lavede bjælder af rent guld og satte bjælderne mellem granatæblerne på kappens slæb hele vejen rundt mellem granatæblerne, **26** skiftevis bjælde og granatæble hele vejen rundt på kappens slæb. Det var til tjenesten, sådan som Herren havde befalet Moses.

**27** Kjortlerne til Aron og hans sønner lavede de af vævet, fint linned, **28** turbanen af linned og huebindene af linned, linnedbukser af tvundet, fint linned, **29** og skærfet af tvundet, fint linned og purpurblåt, purpurrødt og karminrødt stof i broget vævning, sådan som Herren havde befalet Moses.

**30** De lavede blomsten, det hellige diadem, af rent guld, og de skrev på den, som man graverer i en seglring: Hellig for Herren. **31** De satte en purpurblå snor i den, så den kunne sættes fast foroven på turbanen, sådan som Herren havde befalet Moses.

#### Arbejdets fuldførelse

**32** Sådan blev hele arbejdet på Åbenbaringsteltets bolig fuldført, og israelitterne gjorde, ganske som Herren havde befalet Moses. **33** De bragte boligen til Moses, teltet med hele dets udstyr, dets hager, planker, tværlægter, stolper, fodstykker, **34** dækket af rødindfarvede vædderskind, dækket af delfinskind, forhænget, **35** Vidnesbyrdets ark og bærestængerne til den, sonedækket, **36** bordet med alle genstandene på det og skuebrødene, **37** lysestagen af rent guld med dens lamper, som sad i række, redskaberne til den og lampeolien, **38** guldalteret, salvningsolien og den vellugtende røgelse, forhænget for indgangen til teltet, **39** bronzealteret med dets bronzegitter, bærestængerne og alle redskaberne til det, bækkenet og fodstykket til det, **40** forgårdens omhæng, dens stolper og fodstykker, forhænget for portåbningen til forgården, dens barduner og pløkke, alle redskaberne til tjenesten i Åbenbaringsteltets bolig, **41** dragterne til tjenesten i helligdommen, de hellige klæder til præsten Aron og klæderne til hans sønner til præstetjenesten. **42** Ganske som Herren havde befalet Moses, udførte israelitterne hele arbejdet. **43** Moses tog hele arbejdet i øjesyn; han så, at de havde gjort det sådan, som Herren havde befalet. Og Moses velsignede dem.

### 2 Mos 40

#### Helligdommens opstilling og indvielse

**1** Herren talte til Moses og sagde: **2** På den første dag i den første måned skal du rejse Åbenbaringsteltets bolig. **3** Dér skal du stille Vidnesbyrdets ark, og du skal dække for arken med forhænget. **4** Du skal bringe bordet ind og ordne det, der hører til på det, og du skal bringe lysestagen ind og sætte lamperne på den. **5** Du skal stille guldalteret til røgelsesoffer foran Vidnesbyrdets ark, og du skal anbringe forhænget for indgangen til boligen. **6** Du skal stille brændofferalteret foran indgangen til Åbenbaringsteltets bolig, **7** og du skal stille bækkenet mellem Åbenbaringsteltet og alteret og komme vand i det. **8** Du skal sætte forgården op hele vejen rundt og fæstne forhænget for portåbningen til forgården. **9** Du skal tage salvningsolien og salve boligen og alt, hvad der er i den, og hellige den og hele dens udstyr, så den bliver hellig. **10** Du skal salve brændofferalteret og alle redskaberne til det og hellige det, så alteret bliver højhelligt. **11** Du skal salve bækkenet og fodstykket til det og hellige det. **12** Så skal du lade Aron og hans sønner træde frem ved indgangen til Åbenbaringsteltet og vaske dem med vand. **13** Du skal iføre Aron de hellige klæder og salve ham og hellige ham, så han kan gøre præstetjeneste for mig. **14** Så skal du lade hans sønner træde frem; du skal iføre dem kjortler, **15** og du skal salve dem, sådan som du salvede deres far, så de kan gøre præstetjeneste for mig. Det skal ske, for at de ved deres salvning kan få en evig præstetjeneste, slægt efter slægt.

**16** Moses gjorde, ganske som Herren havde befalet ham. **17** På den første dag i den første måned i det andet år blev boligen rejst. **18** Moses rejste boligen, han satte fodstykkerne til den på plads, stillede plankerne op, anbragte tværlægterne og rejste stolperne til den. **19** Han spændte teltet ud over boligen og anbragte teltets dække oven over det, sådan som Herren havde befalet Moses.

**20** Så tog han Vidnesbyrdet og lagde det i arken, anbragte bærestængerne på arken og lagde sonedækket oven på arken. **21** Han førte arken ind i boligen og satte forhænget op, så det dækkede for Vidnesbyrdets ark, sådan som Herren havde befalet Moses.

**22** Han stillede bordet i Åbenbaringsteltet i boligens nordside uden for forhænget, **23** og han lagde en række brød på det for Herrens ansigt, sådan som Herren havde befalet Moses.

**24** Han stillede lysestagen i Åbenbaringsteltet over for bordet i boligens sydside, **25** og han satte lamperne på for Herrens ansigt, sådan som Herren havde befalet Moses.

**26** Han stillede guldalteret i Åbenbaringsteltet foran forhænget, **27** og han brændte vellugtende røgelse på det, sådan som Herren havde befalet Moses.

**28** Han satte forhænget op for indgangen til boligen. **29** Brændofferalteret anbragte han ved indgangen til Åbenbaringsteltets bolig, og han bragte brændofferet og afgrødeofferet på det, sådan som Herren havde befalet Moses.

**30** Han anbragte bækkenet mellem Åbenbaringsteltet og alteret, og han kom vand i det til afvaskning; **31** Moses og Aron og hans sønner vaskede hænder og fødder i det. **32** Når de gik ind i Åbenbaringsteltet, og når de trådte hen til alteret, vaskede de sig, sådan som Herren havde befalet Moses.

**33** Så rejste han forgården hele vejen rundt om boligen og alteret og hængte forhænget for portåbningen til forgården.

Sådan fuldførte Moses arbejdet.

**34** Skyen dækkede Åbenbaringsteltet, og Herrens herlighed fyldte boligen. **35** Moses kunne ikke gå ind i Åbenbaringsteltet, fordi skyen havde lagt sig over det, og Herrens herlighed fyldte boligen.

**36** På hele deres vandring fra sted til sted brød israelitterne op, når skyen løftede sig fra boligen. **37** Men hvis skyen ikke løftede sig, gjorde de det ikke; de brød ikke op, før den løftede sig. **38** For Herrens sky var over boligen om dagen, og om natten var der en ild i den for øjnene af hele Israels hus på hele deres vandring fra sted til sted.

------------------------------------------------------------------------

## Tredje Mosebog

### 3 Mos 1

#### Brændofferet

**1** Herren kaldte på Moses og talte til ham fra Åbenbaringsteltet. Han sagde: **2** Tal til israelitterne og sig til dem: Når nogen af jer vil bringe Herren en gave, skal den gave, I bringer, være et stykke kvæg, enten hornkvæg eller småkvæg.

**3** Hvis den gave, han bringer, er et brændoffer, og den tages fra hornkvæget, skal det være et lydefrit handyr. Han skal bringe det hen til indgangen til Åbenbaringsteltet for at opnå velbehag for Herrens ansigt. **4** Han skal lægge sin hånd på brændofferdyrets hoved. Det bringer ham Herrens velbehag og skaffer ham soning. **5** Dernæst skal han slagte tyrekalven for Herrens ansigt, og præsterne, Arons sønner, skal bringe blodet hen og stænke det hele vejen rundt på alteret, som står ved indgangen til Åbenbaringsteltet. **6** Så skal han flå brændofferdyret og skære det ud; **7** præsterne, Arons sønner, skal gøre ild på alteret og lægge brændet til rette på ilden, **8** og præsterne, Arons sønner, skal lægge stykkerne, også hovedet og nyrefedtet, til rette på brændet over ilden på alteret; **9** indvoldene og skankene skal han vaske i vand. Præsten skal bringe det alt sammen som brændoffer på alteret, et offer, en liflig duft for Herren.

**10** Hvis den gave, han bringer som brændoffer, tages fra småkvæget, fra fårene eller gederne, skal det være et lydefrit handyr. **11** Han skal slagte det for Herrens ansigt ved alterets nordside, og præsterne, Arons sønner, skal stænke dets blod på alteret hele vejen rundt. **12** Så skal han skære det ud, også hoved og nyrefedt, og præsten skal lægge det til rette på brændet over ilden på alteret; **13** indvoldene og skankene skal han vaske i vand. Præsten skal ofre det alt sammen og brænde det på alteret; det er et brændoffer, et offer, en liflig duft for Herren.

**14** Hvis hans gave til Herren er et brændoffer af fugle, skal han bringe en turteldue eller en dueunge som sin gave. **15** Præsten skal bringe den hen til alteret og knibe dens hoved af og brænde det på alteret. Han skal presse dens blod ud på alterets side, **16** fjerne dens kro med indhold og kaste det øst for alteret, hvor fedtasken ligger, **17** og rive dens vinger løs uden at rive dem af. Så skal præsten brænde den på alteret på brændet over ilden. Det er et brændoffer, et offer, en liflig duft for Herren.

### 3 Mos 2

#### Afgrødeofferet

**1** Når nogen vil bringe et afgrødeoffer som gave til Herren, skal hans gave være fint mel, og han skal hælde olie over det og komme røgelse på; **2** så skal han bringe det til præsterne, Arons sønner. Præsten skal tage en håndfuld af melet og olien med al røgelsen og brænde det som duftoffer på alteret, et offer, en liflig duft for Herren. **3** Det, som er tilovers af afgrødeofferet, skal tilfalde Aron og hans sønner; det er det højhellige af Herrens ofre.

**4** Når du vil bringe et afgrødeoffer, der er bagt i ovn, som gave, skal det være af fint mel, enten usyrede ringbrød, rørt op med olie, eller usyrede fladbrød, penslede med olie. **5** Hvis din gave er et afgrødeoffer tilberedt på bageplade, skal det være af fint mel, rørt op med olie, og usyret. **6** Du skal brække det i stykker og hælde olie på; det er et afgrødeoffer. **7** Hvis din gave er et afgrødeoffer tilberedt i pande med låg, skal det laves af fint mel med olie. **8** Du skal bringe Herren det afgrødeoffer, der er lavet af disse ting; du skal bringe det til præsten, som så skal bære det frem til alteret. **9** Præsten skal udtage duftofferet fra afgrødeofferet og brænde det på alteret, et offer, en liflig duft for Herren. **10** Det, som er tilovers af afgrødeofferet, skal tilfalde Aron og hans sønner; det er det højhellige af Herrens ofre.

**11** Intet afgrødeoffer, som I bringer Herren, må laves af syrnet brød, for I må ikke brænde noget af surdej eller honning som offer til Herren. **12** Som gave af førstegrøden kan I bringe det til Herren, men det må ikke komme op på alteret som liflig duft. **13** Alle dine afgrødeoffergaver skal du salte; du må aldrig lade dit afgrødeoffer mangle din Guds pagts salt; sammen med alle dine gaver skal du bringe salt.

**14** Hvis du vil bringe et førstegrødeoffer til Herren, skal du ofre friske aks, ristet over ild, og gruttet frisk korn som dit førstegrødeoffer. **15** Du skal hælde olie over det og komme røgelse på; det er et afgrødeoffer. **16** Præsten skal brænde noget af det gruttede og olien med al røgelsen som duftoffer, et offer for Herren.

### 3 Mos 3

#### Måltidsofferet

**1** Hvis den gave, han bringer, er et måltidsoffer, og hvis den tages fra hornkvæget, skal det være et lydefrit handyr eller hundyr, han ofrer for Herrens ansigt. **2** Han skal lægge sin hånd på offerdyrets hoved og slagte det ved indgangen til Åbenbaringsteltet, og præsterne, Arons sønner, skal stænke blodet på alteret hele vejen rundt. **3** Af sit måltidsoffer skal han bringe Herren et offer; det skal være det fedt, der dækker indvoldene, og alt fedtet på indvoldene, **4** de to nyrer og fedtet, som sidder på dem ved lændemusklerne, og leverlappen, som han skal skære af sammen med nyrerne. **5** Arons sønner skal brænde det på alteret sammen med brændofferet, som ligger på brændet over ilden, et offer, en liflig duft for Herren.

**6** Hvis den gave, han bringer Herren som måltidsoffer, tages fra småkvæget, skal det være et lydefrit handyr eller hundyr, han ofrer. **7** Hvis det er et får, han bringer som gave, skal han ofre det for Herrens ansigt. **8** Han skal lægge sin hånd på dyrets hoved og slagte det foran Åbenbaringsteltet, og Arons sønner skal stænke dets blod på alteret hele vejen rundt. **9** Af sit måltidsoffer skal han bringe Herren et offer; det skal være fedtet: hele fedthalen, som han skal skære af tæt ved halebenet, det fedt, der dækker indvoldene, og alt fedtet på indvoldene, **10** de to nyrer og fedtet, som sidder på dem ved lændemusklerne, og leverlappen, som han skal skære af sammen med nyrerne. **11** Præsten skal brænde det på alteret som offerspise for Herren. **12** Hvis hans gave er en ged, skal han ofre den for Herrens ansigt. **13** Han skal lægge sin hånd på dens hoved og slagte den foran Åbenbaringsteltet, og Arons sønner skal stænke dens blod på alteret hele vejen rundt. **14** Af sin gave skal han bringe Herren et offer; det skal være det fedt, der dækker indvoldene, og alt fedtet på indvoldene, **15** de to nyrer og fedtet, som sidder på dem ved lændemusklerne, og leverlappen, som han skal skære af sammen med nyrerne. **16** Præsten skal brænde det på alteret som offerspise, en liflig duft. Alt fedt tilhører Herren. **17** Det skal være en eviggyldig ordning for jer, slægt efter slægt, overalt hvor I bor. I må aldrig spise fedt eller blod.

### 3 Mos 4

#### Syndofferet

**1** Herren talte til Moses og sagde: **2** Sig til israelitterne: Når nogen uforsætligt synder mod noget som helst af Herrens bud, som ikke må overtrædes, og overtræder et af dem, gælder følgende:

**3** Hvis det er den salvede præst, der synder, så han påfører folket skyld, skal han på grund af den synd, han har begået, bringe Herren en lydefri tyrekalv som syndoffer. **4** Han skal bringe tyren hen til indgangen til Åbenbaringsteltet for Herrens ansigt, lægge sin hånd på tyrens hoved og slagte den for Herrens ansigt. **5** Så skal den salvede præst tage noget af tyrens blod og bringe det ind i Åbenbaringsteltet; **6** præsten skal dyppe sin finger i blodet og stænke noget af det syv gange for Herrens ansigt på helligdommens forhæng, **7** og noget af blodet skal han stryge på røgelsesofferalterets horn for Herrens ansigt i Åbenbaringsteltet; resten af tyrens blod skal han hælde ud ved brændofferalterets sokkel ved indgangen til Åbenbaringsteltet. **8** Alt fedtet fra syndoffertyren skal han tage ud af den, det fedt, der dækker indvoldene, og alt fedtet på indvoldene, **9** de to nyrer og fedtet, som sidder på dem ved lændemusklerne, og leverlappen, som han skal skære af sammen med nyrerne, **10** ligesom det tages ud af måltidsofferoksen, og præsten skal brænde det på brændofferalteret. **11** Men tyrens hud og dens kød tillige med dens hoved, skanke, indvolde og tarmindhold, **12** hele resten af tyren, skal præsten bringe uden for lejren til et rent sted, til affaldspladsen for fedtasken, og brænde det på et bål. Det skal brændes på affaldspladsen for fedtasken.

**13** Hvis det er hele Israels menighed, der synder uforsætligt, uden at forsamlingen ved det, og overtræder et af Herrens bud, som ikke må overtrædes, så de pådrager sig skyld, **14** og det så sker, at den synd, de har begået, bliver kendt, så skal forsamlingen bringe en tyrekalv som syndoffer. De skal bringe den hen til Åbenbaringsteltet, **15** og menighedens ældste skal lægge deres hænder på tyrens hoved for Herrens ansigt, og så skal den slagtes for Herrens ansigt. **16** Så skal den salvede præst bringe noget af tyrens blod ind i Åbenbaringsteltet, **17** og præsten skal dyppe sin finger i blodet og stænke noget af det syv gange for Herrens ansigt på forhænget, **18** og noget af blodet skal han stryge på alterets horn for Herrens ansigt i Åbenbaringsteltet; resten af blodet skal han hælde ud ved brændofferalterets sokkel ved indgangen til Åbenbaringsteltet. **19** Alt fedtet fra tyren skal han tage ud af den og brænde det på alteret, **20** og han skal gøre det samme med tyren, som han gjorde med syndoffertyren. På den måde skaffer præsten dem soning, så de får tilgivelse. **21** Tyren skal han bringe uden for lejren og brænde den, ligesom han brændte den førnævnte tyr. Det er forsamlingens syndoffer.

**22** Er det en fyrste, der synder og uforsætligt overtræder et af Herren hans Guds bud, som ikke må overtrædes, og pådrager sig skyld, **23** og han så får at vide, at han har begået den synd, skal han som sin gave bringe en lydefri gedebuk. **24** Han skal lægge sin hånd på bukkens hoved og slagte den på det sted, hvor man slagter brændofferdyret for Herrens ansigt. Det er et syndoffer. **25** Så skal præsten tage noget af syndofferdyrets blod på sin finger og stryge det på brændofferalterets horn; resten af dets blod skal han hælde ud ved brændofferalterets sokkel. **26** Alt dets fedt skal han brænde på alteret ligesom måltidsofferdyrets fedt. På den måde skaffer præsten ham soning for hans synd, så han får tilgivelse.

**27** Hvis det er et almindeligt menneske, der synder uforsætligt ved at overtræde et af Herrens bud, som ikke må overtrædes, og pådrager sig skyld, **28** og han så får at vide, at han har begået den synd, skal han som sin gave bringe en lydefri ged for den synd, han har begået. **29** Han skal lægge sin hånd på syndofferdyrets hoved og slagte dyret på det sted, hvor man slagter brændofferdyret. **30** Så skal præsten tage noget af dets blod på sin finger og stryge det på brændofferalterets horn; resten af dets blod skal han hælde ud ved alterets sokkel. **31** Alt dets fedt skal han skære fra, ligesom fedtet skæres fra måltidsofferdyret, og præsten skal brænde det på alteret, en liflig duft for Herren. På den måde skaffer præsten ham soning, så han får tilgivelse. **32** Hvis den gave, han bringer som syndoffer, er et lam, skal det være et lydefrit hundyr. **33** Han skal lægge sin hånd på syndofferdyrets hoved og slagte det som syndoffer på det sted, hvor man slagter brændofferdyret. **34** Så skal præsten tage noget af syndofferdyrets blod på sin finger og stryge det på brændofferalterets horn; resten af dets blod skal han hælde ud ved alterets sokkel. **35** Alt dets fedt skal han skære fra, ligesom fedtet skæres fra måltidsofferlammet, og præsten skal brænde det på alteret sammen med Herrens ofre. På den måde skaffer præsten ham soning for den synd, han har begået, så han får tilgivelse.

### 3 Mos 5

**1** Når nogen synder ved ikke at fortælle, hvad han har set eller erfaret, skønt han er indkaldt som vidne og har hørt besværgelsen, skal han bære sin straf. **2** Eller rører nogen ved noget urent, enten ved ådslet af et urent vildt dyr eller ved ådslet af et urent husdyr eller ved ådslet af et urent kryb, og det sker uafvidende, bliver han uren og har pådraget sig skyld. **3** Eller når nogen rører ved urenhed hos et menneske, al slags urenhed som man bliver uren ved, og det sker uafvidende, og han bliver klar over det, har han pådraget sig skyld. **4** Eller når nogen uoverlagt sværger på at gøre noget, godt eller ondt, i alle de tilfælde, hvor et menneske sværger uoverlagt, og det sker uafvidende, og han bliver klar over det, har han i ethvert tilfælde pådraget sig skyld. **5** Sker det, at nogen pådrager sig skyld i et af disse tilfælde, skal han bekende den synd, han har begået. **6** Han skal bringe sit skyldoffer til Herren for den synd, han har begået, et hundyr fra småkvæget, enten får eller ged, som syndoffer. På den måde skaffer præsten ham soning for hans synd.

**7** Hvis han ikke har råd til et får, skal han bringe to turtelduer eller to dueunger til Herren som skyldoffer for den synd, han har begået, den ene som syndoffer, den anden som brændoffer. **8** Han skal bringe dem til præsten, som først skal ofre den, der skal bringes som syndoffer; han skal knibe dens hoved af oven for nakken uden at rive det helt af, **9** og han skal stænke noget af syndofferets blod på alterets side, mens resten af blodet skal presses ud ved alterets sokkel. Det er et syndoffer. **10** Den anden skal han bringe som brændoffer i overensstemmelse med forordningen. På den måde skaffer præsten ham soning for den synd, han har begået, så han får tilgivelse.

**11** Hvis han ikke har råd til to turtelduer eller to dueunger, skal han som gave for den synd, han har begået, bringe en tiendedel efa fint mel som syndoffer. Han må ikke hælde olie på det, og han må ikke komme røgelse på det, for det er et syndoffer. **12** Han skal bringe det til præsten, og præsten skal tage en håndfuld af det som duftoffer og brænde det på alteret sammen med Herrens ofre. Det er et syndoffer. **13** På den måde skaffer præsten ham soning for den synd, han har begået i et af disse tilfælde, så han får tilgivelse. Det, som er tilovers, skal tilfalde præsten ligesom ved afgrødeofferet.

#### Skyldofferet

**14** Herren talte til Moses og sagde: **15** Når nogen i troløshed, men uforsætligt, forsynder sig mod Herrens helliggaver, skal han bringe sit skyldoffer til Herren; det skal være en lydefri vædder fra småkvæget som skyldoffer, takseret i sølvsekel efter helligdommens vægt. **16** Det af helliggaverne, han har forsyndet sig mod, skal han erstatte med tillæg af en femtedel; han skal give det til præsten, og præsten skal skaffe ham soning med skyldoffervædderen, så han får tilgivelse.

**17** Hvis nogen synder uden at vide det og overtræder et af Herrens bud, som ikke må overtrædes, har han pådraget sig skyld og må bære sin straf. **18** Han skal bringe en lydefri vædder fra småkvæget, takseret som skyldoffer, til præsten, og præsten skal skaffe ham soning for den synd, han har begået uforsætligt og uden at vide det, så han får tilgivelse. **19** Det er et skyldoffer; han har pådraget sig skyld over for Herren.

**20** Herren talte til Moses og sagde: **21** Når nogen synder i troløshed mod Herren og lyver for sin landsmand om noget, der er forvaret eller betroet, eller noget, der er røvet, eller han udplyndrer sin landsmand, **22** eller han finder en tabt ting og lyver om det, eller han sværger falsk om en af de synder, et menneske kan begå **23** – når han altså synder og pådrager sig skyld, skal han bringe det tilbage, han har røvet, eller det, han har plyndret, eller det, der er forvaret hos ham, eller den tabte ting, han har fundet, **24** eller alt, hvad han har svoret falsk om; han skal betale fuld erstatning med tillæg af en femtedel, og det skal han give til ejeren, når han er fundet skyldig. **25** Han skal bringe sit skyldoffer til Herren; en lydefri vædder fra småkvæget, takseret som skyldoffer, skal han bringe til præsten, **26** og præsten skal skaffe ham soning for Herrens ansigt, så han får tilgivelse for alt, hvad han har gjort sig skyldig i.

### 3 Mos 6

#### Loven om brændofferet

**1** Herren talte til Moses og sagde: **2** Giv Aron og hans sønner denne befaling: Dette er loven om brændofferet. Brændofferet skal ligge i ilden på alteret hele natten lige til morgen, og alterilden skal holdes brændende. **3** Præsten skal iføre sig linnedklæder, og han skal iføre sig linnedbukser for at skjule sine kønsdele. Så skal han fjerne fedtasken, når ilden har fortæret brændofferet på alteret, og lægge den ved siden af alteret. **4** Derpå skal han tage sine klæder af og iføre sig andre klæder, og så skal han bringe fedtasken uden for lejren til et rent sted. **5** Ilden på alteret skal holdes brændende, den må ikke slukkes. Præsten skal hver morgen komme brænde på, og han skal lægge brændofferet til rette på det og brænde måltidsofferets fedtstykker. **6** Ilden skal til stadighed holdes brændende på alteret, den må ikke slukkes.

#### Loven om afgrødeofferet

**7** Dette er loven om afgrødeofferet. Arons sønner skal bringe det hen til alteret for Herrens ansigt **8** og tage en håndfuld af afgrødeofferets finmel og olie og al røgelsen oven på afgrødeofferet og brænde det på alteret som duftoffer til Herren, en liflig duft. **9** Det, som er tilovers af det, skal Aron og hans sønner spise. Det skal spises som usyrede brød på et helligt sted, i forgården til Åbenbaringsteltet skal de spise det; **10** det må ikke bages som syrnet brød. Jeg giver det som deres andel af mine ofre, det er højhelligt ligesom syndofferet og skyldofferet; **11** alle mænd blandt Arons efterkommere må spise det. Det er deres andel af Herrens ofre, en eviggyldig rettighed, slægt efter slægt. Enhver, som rører ved det, bliver hellig.

**12** Herren talte til Moses og sagde: **13** Dette er den gave, Aron og hans sønner skal bringe til Herren, den dag de bliver salvet: en tiendedel efa fint mel, det daglige afgrødeoffer, halvdelen om morgenen og halvdelen om aftenen. **14** Det skal være tilberedt med olie på en bageplade og være rørt godt sammen, når du lægger det på; du skal brække det i stykker og bringe afgrødeofferet, en liflig duft for Herren. **15** Den af hans sønner, der bliver salvet til præst efter ham, skal gøre det; det er en eviggyldig pligt. Det skal brændes som heloffer til Herren; **16** ethvert afgrødeoffer, som en præst bringer, skal være heloffer, det må ikke spises.

#### Loven om syndofferet

**17** Herren talte til Moses og sagde: **18** Sig til Aron og hans sønner: Dette er loven om syndofferet. Syndofferdyret skal slagtes for Herrens ansigt på det sted, hvor brændofferdyret slagtes; det er højhelligt. **19** Den præst, der bringer det som syndoffer, skal spise det. På et helligt sted skal det spises, i forgården til Åbenbaringsteltet. **20** Enhver, som rører ved dyrets kød, bliver hellig, og enhver, som får blodstænk på klæderne, skal vaske blodstænkene af på et helligt sted. **21** Det lerkar, kødet bliver kogt i, skal knuses; men hvis det bliver kogt i et bronzekar, skal karret skures og skylles med vand. **22** Alle mænd blandt præsterne må spise det; det er højhelligt. **23** Men intet syndoffer må spises, hvis noget af dets blod bringes ind i Åbenbaringsteltet for at skaffe soning i helligdommen; det skal brændes.

### 3 Mos 7

#### Loven om skyldofferet

**1** Dette er loven om skyldofferet. Det er højhelligt. **2** Skyldofferdyret skal slagtes på det sted, hvor man slagter brændofferdyret, og blodet skal stænkes på alteret hele vejen rundt. **3** Alt fedtet fra det skal ofres, fedthalen, det fedt, der dækker indvoldene, **4** de to nyrer og fedtet, som sidder på dem ved lændemusklerne, og leverlappen, som skal skæres af sammen med nyrerne. **5** Præsten skal brænde det på alteret som et offer til Herren; det er et skyldoffer. **6** Alle mænd blandt præsterne må spise det; det skal spises på et helligt sted, det er højhelligt. **7** Der gælder samme lov for skyldofferet som for syndofferet; det tilfalder den præst, der skaffer soning med det. **8** Den præst, der bringer brændoffer for nogen, skal have huden af det brændofferdyr, han ofrer. **9** Ethvert afgrødeoffer, der er bagt i ovn, og alt det, der er tilberedt i pande med låg eller på bageplade, tilfalder den præst, som ofrer det. **10** Ethvert afgrødeoffer, der er rørt op med olie, eller som er tørt, tilfalder alle Arons sønner ligeligt.

#### Loven om måltidsofferet

**11** Dette er loven om måltidsofferet, som man bringer Herren. **12** Hvis nogen vil bringe det som takoffer, skal han sammen med takofferdyret bringe usyrede ringbrød, rørt op med olie, og usyrede fladbrød, penslede med olie, og ringbrød af fint mel, rørt godt sammen med olie. **13** Han skal bringe sin gave med syrnede ringbrød sammen med takofferdyret. **14** Af hele gaven skal han bringe et brød af hver slags som afgift til Herren; det skal tilfalde den præst, som stænker måltidsofferdyrets blod på alteret. **15** Kødet af takofferdyret skal spises den dag, det bringes som gave; der må ikke lægges noget af det til side til næste morgen. **16** Hvis hans slagtoffergave er et løfteoffer eller et frivilligoffer, skal det spises den dag, han bringer det som slagtoffer, og det, som er tilovers, skal spises den følgende dag. **17** Det, som er tilovers af slagtofferdyrets kød den tredje dag, skal brændes. **18** Hvis der alligevel spises af måltidsofferdyrets kød den tredje dag, kan det ikke bringe Guds velbehag; det regnes ikke ham, der ofrer det, til gode; det er urent. Den, der spiser af det, må bære sin straf. **19** Heller ikke kød, som har været i berøring med noget som helst urent, må spises, det skal brændes.

Hvad kødet angår, må enhver, der er ren, spise det. **20** Men den, der i uren tilstand spiser kød af et måltidsofferdyr, som er givet til Herren, det menneske skal udryddes fra sit folk. **21** Når nogen rører ved noget urent, enten urenhed hos et menneske eller et urent husdyr eller urent kryb, og så spiser af kødet af måltidsofferdyret, som er givet til Herren, skal det menneske udryddes fra sit folk.

**22** Herren talte til Moses og sagde: **23** Sig til israelitterne: I må ikke spise noget som helst fedt fra okser, får eller geder. **24** Fedt fra selvdøde eller sønderrevne dyr må I gøre brug af til hvad som helst, men I må under ingen omstændigheder spise det. **25** Enhver, der spiser fedt fra dyr, hvoraf man bringer offer til Herren, det menneske skal udryddes fra sit folk.

**26** Hvor I end bor, må I ikke spise blod, hvad enten det er fra fugle eller fra dyr; **27** enhver, der spiser blod, det menneske skal udryddes fra sit folk.

**28** Herren talte til Moses og sagde: **29** Sig til israelitterne: Den, der vil bringe Herren et måltidsoffer, skal frembære sin gave af måltidsofferet til Herren. **30** Med egne hænder skal han frembære Herrens ofre; han skal frembære fedtet sammen med bryststykket; bryststykket er til at foretage svingning med for Herrens ansigt. **31** Fedtet skal præsten brænde på alteret; bryststykket skal tilfalde Aron og hans sønner, **32** og det højre lårstykke skal I give præsten som afgift af jeres måltidsofre. **33** Den af Arons sønner, som ofrer måltidsofferdyrets blod og fedt, skal have det højre lårstykke som sin andel. **34** Svingnings-bryststykket og afgifts-lårstykket tager jeg af israelitternes måltidsofre og giver til præsten Aron og hans sønner; det er deres eviggyldige rettighed hos israelitterne. **35** Det var Arons og hans sønners andel af Herrens ofre, den dag han lod dem træde frem for at gøre præstetjeneste for Herren. **36** Det var det, Herren befalede, at de skulle have af israelitterne, dengang de blev salvet. Det skal være en eviggyldig rettighed, slægt efter slægt.

**37** Det var loven om brændofferet, afgrødeofferet, syndofferet, skyldofferet, indsættelsesofferet og måltidsofferet, **38** som Herren pålagde Moses på Sinajs bjerg, den dag han i Sinajs ørken befalede israelitterne at bringe deres gaver til Herren.

### 3 Mos 8

#### Indsættelsen af Aron og hans sønner

**1** Herren talte til Moses og sagde: **2** »Tag Aron og hans sønner, og tag klæderne, salvningsolien, syndoffertyren, de to væddere og kurven med de usyrede brød, **3** og kald hele menigheden sammen ved indgangen til Åbenbaringsteltet.« **4** Moses gjorde, som Herren havde befalet ham, og menigheden samledes ved indgangen til Åbenbaringsteltet. **5** Moses sagde til menigheden: »Dette er, hvad Herren har befalet at gøre.« **6** Så lod han Aron og hans sønner træde frem, og han lod dem bade sig i vand. **7** Han gav ham kjortlen på, bandt skærfet om ham, iførte ham kappen, gav ham efoden på, bandt efodens bælte om ham og fastgjorde den på ham med det. **8** Så gav han ham brystskjoldet på, og i brystskjoldet lagde han Urim og Tummim. **9** Han satte turbanen på hans hoved, og foran på turbanen anbragte han guldblomsten, det hellige diadem, sådan som Herren havde befalet ham.

**10** Så tog Moses salvningsolien og salvede boligen og alt, hvad der var i den, og helligede den. **11** Han stænkede noget af olien på alteret syv gange, og han salvede alteret og alle redskaberne til det og bækkenet og fodstykket til det, og han helligede det alt sammen. **12** Han hældte noget af salvningsolien over Arons hoved og salvede ham og helligede ham. **13** Derefter lod Moses Arons sønner træde frem. Han iførte dem kjortler, bandt skærf om dem og bandt huer på dem, sådan som Herren havde befalet ham.

**14** Så førte han syndoffertyren frem; Aron og hans sønner lagde hænderne på tyrens hoved, **15** og Moses slagtede den. Så tog han blodet, og med sin finger strøg han det på alterets horn hele vejen rundt og rensede alteret for synd; resten af blodet hældte han ud ved alterets sokkel. På den måde helligede han det og skaffede soning for det.

**16** Derpå tog Moses alt fedtet på indvoldene, leverlappen og de to nyrer med deres fedt, og han brændte det på alteret. **17** Tyren, dens hud, dens kød og dens tarmindhold brændte han uden for lejren, sådan som Herren havde befalet ham.

**18** Så førte han brændoffervædderen frem; Aron og hans sønner lagde hænderne på vædderens hoved, **19** og Moses slagtede den. Så stænkede han blodet på alteret hele vejen rundt. **20** Moses skar vædderen ud og brændte dens hoved, de enkelte stykker og nyrefedtet, **21** og indvoldene og skankene vaskede han i vand. Så brændte han hele vædderen på alteret; det var et brændoffer, en liflig duft, et offer for Herren, sådan som Herren havde befalet Moses.

**22** Derpå førte han den anden vædder frem, indsættelsesoffervædderen; Aron og hans sønner lagde hænderne på vædderens hoved, **23** og Moses slagtede den. Så tog han noget af blodet og strøg det på Arons højre øreflip og på hans højre tommelfinger og hans højre storetå. **24** Derefter lod Moses Arons sønner træde frem, og han strøg noget af blodet på deres højre øreflip og på deres højre tommelfinger og deres højre storetå; resten af blodet stænkede han på alteret hele vejen rundt. **25** Han tog fedtet, fedthalen og alt fedtet på indvoldene, leverlappen, de to nyrer med deres fedt og det højre lårstykke. **26** Fra kurven med de usyrede brød, som stod for Herrens ansigt, tog han et usyret ringbrød, et ringformet oliebrød og et fladbrød; dem lagde han på fedtstykkerne og på det højre lårstykke. **27** Alt dette lagde han i hænderne på Aron og hans sønner og lod dem foretage svingningen for Herrens ansigt. **28** Så tog Moses det fra deres hænder og brændte det på alteret sammen med brændofferet. Det var et indsættelsesoffer, en liflig duft, et offer for Herren. **29** Moses tog bryststykket og foretog svingningen for Herrens ansigt. Det var Moses’ andel af indsættelsesoffervædderen, sådan som Herren havde befalet ham. **30** Så tog Moses noget af salvningsolien og noget af blodet på alteret og stænkede det på Aron og hans klæder og ligeledes på hans sønner og deres klæder. Sådan helligede han Aron og hans klæder og ligeledes hans sønner og deres klæder.

**31** Moses sagde til Aron og hans sønner: »I skal koge kødet ved indgangen til Åbenbaringsteltet; dér skal I spise det sammen med brødet i indsættelseskurven, sådan som jeg har fået befaling til at sige: Aron og hans sønner skal spise det. **32** Det, der bliver tilovers af kødet og brødet, skal I brænde. **33** I syv dage må I ikke forlade indgangen til Åbenbaringsteltet, lige til den dag jeres indsættelsestid er omme, for jeres indsættelse skal vare syv dage. **34** Herren befaler jer at gøre sådan, som vi har gjort i dag, så I skaffer jer soning; **35** I skal sidde ved indgangen til Åbenbaringsteltet dag og nat i syv dage, og I skal holde Herrens bud, så I ikke dør; det har jeg fået befaling om.«

**36** Aron og hans sønner gjorde alt det, som Herren havde befalet gennem Moses.

### 3 Mos 9

#### Arons første offer

**1** På den ottende dag tilkaldte Moses Aron og hans sønner og Israels ældste, **2** og han sagde til Aron: »Tag en tyrekalv til syndoffer og en vædder til brændoffer, begge lydefri; dem skal du ofre for Herrens ansigt. **3** Og du skal sige til israelitterne: Tag en gedebuk til syndoffer, en kalv og et lam, årgamle og lydefri, til brændoffer, **4** en okse og en vædder til måltidsoffer, som skal slagtes for Herrens ansigt, samt et afgrødeoffer, rørt op med olie. I dag vil Herren vise sig for jer.« **5** Så bragte de alt det, Moses havde befalet, hen foran Åbenbaringsteltet, og hele menigheden kom nærmere og stillede sig for Herrens ansigt. **6** Moses sagde: »Dette er, hvad Herren har befalet jer at gøre, så vil Herrens herlighed vise sig for jer.« **7** Og Moses sagde til Aron: »Træd hen til alteret og bring dit syndoffer og dit brændoffer, og skaf soning for dig selv og for dit hus. Bring så folkets gave, og skaf soning for dem, sådan som Herren har befalet.«

**8** Aron trådte hen til alteret og slagtede sin egen syndoffertyrekalv. **9** Arons sønner bragte blodet hen til ham, og han dyppede sin finger i blodet og strøg det på alterets horn; resten af blodet hældte han ud ved alterets sokkel. **10** Fedtet, nyrerne og leverlappen fra syndofferdyret brændte han på alteret, sådan som Herren havde befalet Moses; **11** kødet og huden brændte han uden for lejren.

**12** Så slagtede han brændofferdyret. Arons sønner rakte ham blodet, som han stænkede på alteret hele vejen rundt. **13** Så rakte de ham brændofferet, de enkelte stykker og hovedet, og han brændte det på alteret. **14** Han vaskede indvoldene og skankene og brændte det sammen med brændofferet på alteret.

**15** Dernæst bragte han folkets gave. Han tog folkets syndofferbuk og slagtede den og bragte den som syndoffer ligesom det førnævnte. **16** Så bragte han brændofferet i overensstemmelse med forordningen. **17** Så bragte han afgrødeofferet. Han tog en håndfuld af det og brændte det på alteret; det ofrede han foruden morgenbrændofferet. **18** Så slagtede han oksen og vædderen som folkets måltidsoffer. Arons sønner rakte ham blodet, som han stænkede på alteret hele vejen rundt, **19** og de rakte ham fedtstykkerne fra oksen og fra vædderen, fedthalen, det fedt, der dækkede indvoldene, nyrerne og leverlappen, **20** og han lagde fedtstykkerne på bryststykkerne og brændte fedtstykkerne på alteret. **21** Aron foretog svingningen med bryststykkerne og det højre lårstykke for Herrens ansigt, sådan som Moses havde befalet.

**22** Derpå løftede Aron sine hænder mod folket og velsignede det. Efter at han havde bragt syndofferet, brændofferet og måltidsofferet, gik han ned. **23** Så gik Moses og Aron ind i Åbenbaringsteltet, og da de kom ud, velsignede de folket. Herrens herlighed viste sig for hele folket, **24** og en ild slog ud fra Herren og fortærede brændofferet og fedtstykkerne på alteret, og da hele folket så det, brød de ud i jubel og kastede sig ned.

### 3 Mos 10

#### Nadab og Abihu

**1** Men Arons sønner Nadab og Abihu tog hver sit fyrbækken, gjorde ild på dem og lagde røgelse på ilden; de frembar uhellig ild for Herrens ansigt, og det havde han forbudt dem. **2** En ild slog ud fra Herren og fortærede dem, så de døde for Herrens ansigt. **3** Da sagde Moses til Aron: »Det er jo det, Herren sagde:
> På dem, som kommer mig nær, viser jeg min hellighed,
> og for hele folket viser jeg min herlighed.«
Men Aron tav. **4** Så kaldte Moses på Mishael og Elsafan, sønner af Arons farbror Uzziel, og sagde til dem: »Kom herhen; fjern jeres slægtninge fra helligdommen og bær dem uden for lejren!« **5** De kom derhen og bar dem uden for lejren i deres kjortler, sådan som Moses havde befalet.

#### Særlige bestemmelser om præsteskabet

**6** Moses sagde til Aron og til hans sønner Eleazar og Itamar: »I må ikke lade jeres hår hænge løst, og I må ikke rive jeres klæder itu, for så skal I dø og Herrens vrede ramme hele menigheden; jeres brødre, hele Israels hus, skal begræde den brand, Herren har antændt. **7** Og I må ikke forlade indgangen til Åbenbaringsteltet, for at I ikke skal dø, for I har Herrens salvningsolie på jer.« Og de gjorde, som Moses sagde.

**8** Herren talte til Aron og sagde: **9** »Når du og dine sønner går ind i Åbenbaringsteltet, må I hverken drikke vin eller øl, for så skal I dø. Det skal være en eviggyldig ordning for jer, slægt efter slægt, **10** for at I kan skille helligt fra uhelligt og urent fra rent, **11** og for at I kan belære israelitterne om alle de love, som Herren har kundgjort for dem gennem Moses.«

**12** Moses sagde til Aron og til Eleazar og Itamar, dem der var tilbage af Arons sønner: »Tag det afgrødeoffer, der er tilovers af Herrens ofre, og spis det usyret ved siden af alteret; det er højhelligt, **13** og I skal spise det på et helligt sted. Det er din og dine sønners retmæssige del af Herrens ofre. Det har jeg fået befaling om.

**14** Svingnings-bryststykket og afgifts-lårstykket skal du og dine sønner og de døtre, der bor hos dig, spise på et rent sted, for det har du og dine sønner fået som jeres retmæssige del af israelitternes måltidsofre. **15** Sammen med ofrene af fedtstykkerne skal I frembære afgifts-lårstykket og svingnings-bryststykket og foretage svingningen for Herrens ansigt. Det skal tilfalde dig og dine sønner som en eviggyldig rettighed, sådan som Herren har befalet.«

**16** Moses spurgte efter syndofferbukken, men den var blevet brændt. Da blev han vred på Eleazar og Itamar, dem der var tilbage af Arons sønner, og han sagde: **17** »Hvorfor har I ikke spist syndofferet på det hellige sted? Det er jo højhelligt, og det har han givet jer, for at I skal tage menighedens skyld bort og skaffe dem soning for Herrens ansigt. **18** Dets blod er ikke blevet bragt indenfor i helligdommen, derfor skulle I have spist det på det hellige sted, som jeg har befalet.« **19** Men Aron sagde til Moses: »Se, de har i dag bragt deres syndoffer og deres brændoffer for Herrens ansigt, og så er noget sådant overgået mig! Havde det været godt i Herrens øjne, hvis jeg havde spist syndoffer i dag?« **20** Det svar godtog Moses.

### 3 Mos 11

#### Loven om rene og urene dyr

**1** Herren talte til Moses og Aron og sagde til dem: **2** Sig til israelitterne: Af alle dyr på jorden må I spise følgende: **3** Alle, som har spaltede hove og kløft i hovene, og som tygger drøv, må I spise. **4** Men af dem, som kun tygger drøv, eller som kun har spaltede hove, må I ikke spise følgende: kamelen, for den tygger ganske vist drøv, men har ikke spaltede hove; den skal I regne for uren; **5** klippegrævlingen, for den tygger ganske vist drøv, men har ikke spaltede hove; den skal I regne for uren; **6** haren, for den tygger ganske vist drøv, men har ikke spaltede hove; den skal I regne for uren; **7** svinet, for det har ganske vist spaltede hove og kløft i hovene, men tygger ikke drøv; det skal I regne for urent. **8** I må ikke spise deres kød og ikke røre ved ådslet. Dem skal I regne for urene.

**9** Af alt det, som lever i vandet, må I spise følgende: Alt i have og floder, der har finner og skæl, må I spise. **10** Af alt, som vrimler i vandet, af alle levende væsener i vandet, skal I regne alt i have og floder, der ikke har finner og skæl, for afskyelige. **11** De skal være afskyelige for jer, I må ikke spise deres kød, og I skal betragte deres ådsler som afskyelige. **12** Alt i vandet, der ikke har finner og skæl, skal I regne for afskyeligt.

**13** Følgende fugle skal I betragte som afskyelige; de må ikke spises, de er afskyelige: ørnen, munkegribben og lammegribben, **14** glenten, de forskellige falkearter **15** og alle de forskellige ravnearter, **16** strudsen, natuglen, mågen og de forskellige høgearter, **17** hornuglen, fiskepelikanen, skovhornuglen, **18** sløruglen, pelikanen, ådselgribben, **19** storken, de forskellige hejrearter, hærfuglen og flagermusen.

**20** Alt kryb, som har vinger og går på fire ben, skal I regne for afskyeligt. **21** Af det kryb, som har vinger og går på fire ben, må I dog spise følgende: De, som har springben over fødderne, så de kan springe hen over jorden, **22** af dem må I spise følgende: de forskellige arter vandregræshopper, sol’am-græshopper, hargol-græshopper og hagab-græshopper. **23** Alt andet kryb, som har vinger og går på fire ben, skal I regne for afskyeligt.

**24** Det er de dyr, I bliver urene ved. Enhver, der rører ved et ådsel af dem, er uren indtil aften. **25** Enhver, der bærer et ådsel af dem, skal vaske sit tøj; han er uren indtil aften.

**26** Alle dyr, som har spaltede hove, men ikke har kløft, og som ikke tygger drøv, skal I regne for urene; enhver, der rører ved dem, bliver uren. **27** Alle firfodede dyr, der går på poter, skal I regne for urene; enhver, der rører ved et ådsel af dem, er uren indtil aften. **28** Den, der bærer et ådsel af dem, skal vaske sit tøj; han er uren indtil aften. I skal regne dem for urene.

**29** Følgende kryb, der kryber på jorden, skal I regne for urene: muldvarpen, musen og de forskellige arter af firben, **30** gekkoen, koa-firbenet, murgekkoen, homet-firbenet og kamæleonen. **31** Blandt alt kryb skal I regne dem for urene; enhver, der rører ved dem, når de er døde, er uren indtil aften. **32** Og hvis et dyr af den slags dør og falder ned på noget, bliver dette urent, hvad enten det er en ting af træ, eller det er klæde eller skind eller sæk, en hvilken som helst brugsgenstand. Det skal lægges i vand og er urent indtil aften; så er det rent. **33** Hvis dyret falder ned i et lerkar, bliver alt, hvad der er i det, urent, og I skal knuse karret; **34** kommer der vand derfra på noget, der må spises, er dette urent, og alt, hvad der må drikkes, er urent i alle den slags kar. **35** Hvis et ådsel af den slags dyr falder ned på noget, bliver dette urent. Er det en ovn eller et ildsted, skal de rives ned; de er urene, og I skal regne dem for urene. **36** En kilde eller en cisterne med vand forbliver derimod ren, men den, der rører ved ådslet, bliver uren. **37** Når et ådsel af den slags dyr falder ned i noget korn, der skal bruges til udsæd, forbliver kornet rent; **38** men hvis der er kommet vand på kornet, og et ådsel af den slags dyr falder ned i det, skal I regne det for urent.

**39** Når et dyr, som I må spise, dør, er den, som rører ved ådslet, uren indtil aften. **40** Den, som spiser af ådslet, skal vaske sit tøj; han er uren indtil aften. Den, der bærer ådslet, skal vaske sit tøj; han er uren indtil aften.

**41** Alt kryb, der kryber på jorden, er afskyeligt; det må ikke spises. **42** Intet af det, der bevæger sig på bugen, eller som går på fire ben eller på mange ben, intet kryb, der kryber på jorden, må I spise, for det er afskyeligt. **43** I må ikke gøre jer selv afskyelige ved noget kryb, der kryber; I må ikke gøre jer urene ved dem og blive urene ved dem. **44** For jeg er Herren jeres Gud; I skal hellige jer og være hellige, for jeg er hellig. I må ikke gøre jer selv urene ved noget kryb, som rører sig på jorden. **45** For jeg er Herren, som førte jer op fra Egypten for at være jeres Gud. I skal være hellige, for jeg er hellig.

**46** Det var loven om dyr og fugle og om alle levende væsener, som rører sig i vandet, og om alle væsener, som kryber på jorden, **47** så I kan skille det urene fra det rene, og dyr, der må spises, fra dyr, der ikke må spises.

### 3 Mos 12

#### Loven om barselkvinders urenhed

**1** Herren talte til Moses og sagde: **2** Sig til israelitterne: Når en kvinde er gravid og føder en dreng, er hun uren i syv dage; hun er uren lige så længe som under sin menstruation. **3** På den ottende dag skal drengens forhud omskæres. **4** I treogtredive dage skal hun blive hjemme, mens hun har sin renselsesblødning; hun må ikke røre ved noget helligt, og hun må ikke komme ind i helligdommen, før hendes renselsesdage er forbi. **5** Hvis hun føder en pige, er hun uren to gange syv dage ligesom under sin menstruation. I seksogtres dage skal hun holde sig hjemme på grund af sin renselsesblødning. **6** Når hendes renselsesdage er forbi, såvel efter en søn som efter en datter, skal hun bringe et årgammelt lam som brændoffer og en dueunge eller turteldue som syndoffer; hun skal bringe dem til præsten ved indgangen til Åbenbaringsteltet. **7** Han skal ofre det for Herrens ansigt og skaffe hende soning; så er hun ren efter sin blødning.

Det var loven om en kvinde, der føder en dreng eller en pige.

**8** Men hvis hun ikke har råd til et lam, skal hun tage to turtelduer eller to dueunger, den ene til brændoffer og den anden til syndoffer. På den måde skaffer præsten hende soning; så er hun ren.

### 3 Mos 13

#### Loven om spedalskhed

**1** Herren talte til Moses og til Aron og sagde: **2** Når et menneske på sin hud får en hævelse eller udslæt eller en lys plet, og det kan være et angreb af spedalskhed, skal han føres hen til præsten Aron eller til en af hans sønner, præsterne. **3** Præsten skal undersøge det angrebne sted på huden, og hvis hårene på det angrebne sted er blevet hvide, og det angrebne sted viser sig at ligge dybere end huden udenom, er det et angreb af spedalskhed, og så skal præsten, når han har undersøgt det, erklære ham uren. **4** Hvis det drejer sig om en lys, hvid plet på hans hud, og den ikke viser sig at ligge dybere end huden, og hårene ikke er blevet hvide, skal præsten isolere den angrebne i syv dage. **5** Den syvende dag skal præsten undersøge det angrebne sted, og hvis det så viser sig, at det er uforandret, og at angrebet ikke har bredt sig på huden, skal præsten isolere ham yderligere syv dage. **6** Den syvende dag skal præsten på ny undersøge det angrebne sted, og hvis det så viser sig, at det er blevet mat, og at angrebet ikke har bredt sig på huden, skal præsten erklære ham ren; det er udslæt. Han skal vaske sit tøj, så er han ren. **7** Men hvis udslættet alligevel breder sig på huden, efter at han har ladet sig undersøge hos præsten for at blive erklæret ren, skal han på ny lade sig undersøge hos præsten. **8** Præsten skal undersøge det, og hvis det så viser sig, at udslættet har bredt sig på huden, skal præsten erklære ham uren; det er spedalskhed.

**9** Når et menneske bliver angrebet af spedalskhed, skal han føres hen til præsten. **10** Præsten skal undersøge det, og hvis det viser sig, at der er en hvid hævelse på huden, og at hårene er blevet hvide, og at der har dannet sig dødt kød på hævelsen, **11** er der kronisk spedalskhed på huden, og præsten skal erklære ham uren; han behøver ikke at isolere ham, for han er uren. **12** Men hvis spedalskheden bryder frem på huden og, så vidt præsten kan se, dækker hele huden på den angrebne fra top til tå, **13** skal præsten undersøge det; hvis det så viser sig, at spedalskheden dækker hele kroppen, skal han erklære den angrebne ren; han er blevet hvid over det hele, han er ren. **14** Men så snart der viser sig dødt kød på ham, er han uren. **15** Præsten skal undersøge det døde kød og erklære ham uren. Det døde kød er urent, det er spedalskhed. **16** Men hvis det døde kød igen bliver hvidt, skal han gå hen til præsten. **17** Præsten skal undersøge det angrebne sted, og hvis det så viser sig, at det er blevet hvidt, skal præsten erklære den angrebne ren; han er ren.

**18** Når der kommer en byld på huden, og den læges, **19** og der efter bylden kommer en hvid hævelse eller en lys, rødlig-hvid plet, skal han lade sig undersøge hos præsten. **20** Præsten skal undersøge den, og hvis den viser sig at ligge dybere end huden udenom, og hårene er blevet hvide, skal præsten erklære ham uren; det er et angreb af spedalskhed, der er brudt frem i bylden. **21** Men hvis det viser sig, når præsten undersøger den, at der ikke er hvide hår på den, og den ikke ligger dybere end huden, og den er mat, skal præsten isolere ham i syv dage. **22** Hvis den breder sig på huden, skal præsten erklære ham uren; så er det et angreb af spedalskhed. **23** Men hvis den lyse plet er uforandret og ikke har bredt sig, er det kun ar efter en byld, og præsten skal erklære ham ren.

**24** Når der kommer et brandsår på huden, og det døde kød på brandsåret bliver til en lys, rødlig-hvid eller hvid plet, **25** skal præsten undersøge det; hvis det viser sig, at hårene på den lyse plet er blevet hvide, og at den ligger dybere end huden udenom, er det spedalskhed, der er brudt frem i brandsåret. Præsten skal erklære ham uren; så er det et angreb af spedalskhed. **26** Men hvis det viser sig, når præsten undersøger det, at der ikke er hvide hår på den lyse plet, og den ikke ligger dybere end huden, og den er mat, skal præsten isolere ham i syv dage. **27** Den syvende dag skal præsten undersøge det; hvis det har bredt sig på huden, skal præsten erklære ham uren; så er det et angreb af spedalskhed. **28** Men hvis den lyse plet er uforandret og ikke har bredt sig på huden, og den er mat, er det en hævelse efter forbrænding; præsten skal erklære ham ren, for det er ar efter forbrænding.

**29** Når en mand eller en kvinde bliver angrebet i hoved eller skæg, **30** skal præsten undersøge det angrebne sted; hvis det viser sig at ligge dybere end huden udenom, og der er fine, gule hår på det, skal præsten erklære ham uren; så er det skurv, spedalskhed i hoved eller skæg. **31** Hvis det viser sig, når præsten undersøger angrebet af skurv, at det ikke ligger dybere end huden, og at der ikke er sorte hår på det, skal præsten isolere den, der er angrebet af skurv, i syv dage. **32** Den syvende dag skal præsten undersøge det angrebne sted; hvis det så viser sig, at skurven ikke har bredt sig, og at der ikke er gule hår på det, og det viser sig, at skurven ikke ligger dybere end huden, **33** skal han lade sig rage; men det angrebne sted må han ikke rage. Præsten skal isolere den, der er angrebet af skurv, yderligere syv dage. **34** Den syvende dag skal præsten undersøge skurven; hvis det så viser sig, at skurven ikke har bredt sig på huden, og den viser sig ikke at ligge dybere end huden, skal præsten erklære ham ren. Han skal vaske sit tøj, så er han ren. **35** Men hvis skurven alligevel breder sig på huden, efter at han er erklæret ren, **36** skal præsten undersøge den; hvis det så viser sig, at skurven har bredt sig på huden, behøver præsten ikke at undersøge de gule hår nøjere; han er uren. **37** Men hvis det viser sig, at skurven er uforandret, og at der vokser sorte hår frem på den, er skurven helbredt. Han er ren, og præsten skal erklære ham ren.

**38** Når en mand eller kvinde får lyse pletter på sin hud, hvide pletter, **39** skal præsten undersøge det; hvis det viser sig, at der på huden er matte, hvide pletter, er det kun pigmentmangel, der er kommet til syne på huden; han er ren.

**40** Når en mand taber håret på hovedet, er han blot skaldet; han er ren. **41** Hvis han taber håret på forhovedet, er han blot flenskaldet; han er ren. **42** Men når der på hans skaldede baghoved eller pande kommer et rødligt-hvidt angreb, er det spedalskhed, der er brudt frem på baghovedet eller panden. **43** Præsten skal undersøge det, og hvis det viser sig, at hævelsen på det angrebne sted på baghovedet eller panden er rødlig-hvid og ser ud som spedalskhed på huden, **44** er han spedalsk; han er uren. Præsten skal erklære ham uren; han er angrebet i hovedet.

**45** Den spedalske, der er angrebet, skal bære iturevne klæder, hans hår skal hænge løst, han skal tilhylle sit ansigt og råbe: »Uren, uren!« **46** Så længe han er angrebet, er han uren. Han skal bo isoleret og opholde sig uden for lejren.

**47** Når der kommer angreb af spedalskhed på et stykke tøj, hvad enten det er uld eller hør, **48** og hvad enten det er på trend eller islæt af hør eller uld, eller det er på læder eller på hvad som helst, der er forarbejdet af læder, **49** og det angrebne sted på tøjet eller læderet, trenden eller islætten eller lædertingene, er grønligt eller rødligt, så er det et angreb af spedalskhed; det skal undersøges af præsten. **50** Når præsten har undersøgt det angrebne, skal han isolere det i syv dage. **51** Den syvende dag skal han undersøge det angrebne. Har det bredt sig på tøjet, trenden eller islætten, eller på læderet, uanset hvad det er forarbejdet til, er det et angreb af ondartet spedalskhed; det er urent. **52** Han skal brænde tøjet, trenden og islætten af uld eller hør, eller lædertingene, der er angrebet, for det er ondartet spedalskhed; det skal brændes. **53** Men hvis det viser sig, når præsten undersøger det, at angrebet ikke har bredt sig på tøjet, trenden eller islætten, eller på lædertingene, **54** skal præsten give besked om at vaske det angrebne, og han skal isolere det i yderligere syv dage. **55** Så skal præsten undersøge det angrebne, efter at det er blevet vasket; og hvis det så viser sig, at det ikke har forandret udseende, er det urent, selv om angrebet ikke har bredt sig; det skal brændes. Det er tæring, hvad enten det er på bagsiden eller på forsiden. **56** Hvis det viser sig, når præsten undersøger det, at angrebet er svundet, efter at det er blevet vasket, skal han rive det stykke af tøjet eller læderet, trenden eller islætten. **57** Hvis der så på ny viser sig noget på tøjet, trenden eller islætten, eller på lædertingene, er det et nyt udbrud; så skal det angrebne brændes. **58** Men det tøj, trend eller islæt, eller de læderting, hvor angrebet forsvinder, når det bliver vasket, skal vaskes en gang til; så er det rent.

**59** Det var loven om angreb af spedalskhed på tøj af uld eller hør, på trend eller islæt, eller på læderting, så I kan erklære det rent eller urent.

### 3 Mos 14

**1** Herren talte til Moses og sagde: **2** Dette er loven om den spedalske, når han skal erklæres ren og bliver ført til præsten. **3** Præsten skal gå uden for lejren og undersøge ham. Hvis det viser sig, at han, der var angrebet af spedalskhed, er blevet helbredt, **4** skal præsten give besked om at tage to levende, rene fugle og cedertræ, karminrødt garn og isop for ham, der skal erklæres ren. **5** Præsten skal give besked om at slagte den ene fugl over et lerkar med kildevand. **6** Så skal han tage den levende fugl, og tillige med cedertræet, det karminrøde garn og isoppen skal han dyppe den levende fugl i blodet fra den fugl, der er slagtet over kildevandet, **7** og stænke det syv gange på ham, der skal erklæres ren for spedalskhed. Han skal erklære ham ren, og så skal han lade den levende fugl flyve ud i det fri. **8** Den, der bliver erklæret ren, skal vaske sit tøj, rage alt sit hår af og bade sig i vand; så er han ren. Derefter må han komme ind i lejren, men han skal sidde uden for sit telt i syv dage. **9** Den syvende dag skal han rage alt sit hår af, både håret på hovedet, skægget og øjenbrynene; alt sit hår skal han rage af, og han skal vaske sit tøj og bade sin krop i vand; så er han ren.

**10** Den ottende dag skal han tage to lydefri vædderlam og et årgammelt, lydefrit gimmerlam, og som afgrødeoffer skal han tage tre tiendedele efa fint mel, rørt op i olie, og en log olie. **11** Så skal den præst, som erklærer ren, fremstille ham, der er erklæret ren, sammen med disse ting for Herrens ansigt ved indgangen til Åbenbaringsteltet, **12** og præsten skal tage det ene lam og bringe det som skyldoffer sammen med olien og foretage svingningen for Herrens ansigt. **13** Han skal slagte lammet på det sted, hvor man slagter syndofferdyret og brændofferdyret, på det hellige sted, for skyldofferet tilfalder præsten ligesom syndofferet; det er højhelligt. **14** Præsten skal tage noget af skyldofferdyrets blod og stryge det på den højre øreflip på ham, der er erklæret ren, og på hans højre tommelfinger og hans højre storetå. **15** Så skal præsten tage noget af olien og hælde det ud i sin venstre hånd, **16** og præsten skal dyppe sin højre finger i olien, som han har i venstre hånd, og med sin finger stænke noget af olien syv gange for Herrens ansigt. **17** Af resten af olien, som han har i hånden, skal præsten stryge noget på den højre øreflip på ham, der er erklæret ren, og på hans højre tommelfinger og hans højre storetå, oven på blodet fra skyldofferdyret. **18** Det, der er tilovers af olien, som præsten har i hånden, skal han komme på hovedet af ham, der er erklæret ren. På den måde skaffer præsten ham soning for Herrens ansigt. **19** Så skal præsten ofre syndofferdyret og skaffe ham, der er erklæret ren, soning for hans urenhed. Derefter skal han slagte brændofferdyret. **20** Præsten skal bringe brændofferet og afgrødeofferet på alteret og skaffe ham soning; så er han ren.

**21** Hvis manden er fattig og ikke har råd, skal han tage et lam som skyldoffer til at foretage svingningen med, for at der kan skaffes ham soning; desuden skal han tage en tiendedel efa fint mel, rørt op med olie, og en log olie til afgrødeoffer, **22** samt to turtelduer eller to dueunger, alt efter hvad han har råd til; den ene skal være syndoffer og den anden brændoffer. **23** Den ottende dag efter at han er erklæret ren, skal han bringe det til præsten ved indgangen til Åbenbaringsteltet for Herrens ansigt, **24** og præsten skal tage skyldofferlammet og olien og foretage svingningen med det for Herrens ansigt. **25** Han skal slagte skyldofferlammet, og præsten skal tage noget af dets blod og stryge det på den højre øreflip på ham, der er erklæret ren, og på hans højre tommelfinger og hans højre storetå. **26** Noget af olien skal præsten hælde ud i sin venstre hånd, **27** og med sin højre finger skal han stænke noget af olien, som han har i venstre hånd, syv gange for Herrens ansigt. **28** Så skal præsten stryge noget af olien, som han har i hånden, på den højre øreflip på ham, der er erklæret ren, og på hans højre tommelfinger og hans højre storetå, oven på blodet fra skyldofferdyret. **29** Det, der er tilovers af olien, som præsten har i hånden, skal han komme på hovedet af ham, der er erklæret ren, for at skaffe ham soning for Herrens ansigt. **30** Så skal han ofre den ene af turtelduerne eller af dueungerne, alt efter hvad han havde råd til, **31** den ene som syndoffer og den anden som brændoffer, sammen med afgrødeofferet. På den måde skaffer præsten ham, der er erklæret ren, soning for Herrens ansigt.

**32** Det var loven om den, der er angrebet af spedalskhed, men har dårligt råd til renselsen.

**33** Herren talte til Moses og Aron og sagde: **34** Når I kommer ind i Kana’an, som jeg vil give jer til ejendom, og jeg lader et hus i det land, I ejer, blive angrebet af spedalskhed, **35** skal husets ejer gå hen og fortælle præsten, at det ser ud, som om hans hus er angrebet af spedalskhed. **36** Præsten skal give besked om at tømme huset, inden han kommer for at undersøge angrebet, for at ikke alt, hvad der er i huset, skal blive urent. Derefter skal præsten komme og undersøge huset. **37** Hvis det viser sig, når han undersøger angrebet, at det angrebne sted på husets vægge har grønlige eller rødlige fordybninger, der viser sig at ligge dybere i væggen, **38** skal præsten forlade huset og gå ud til indgangen og afspærre huset i syv dage. **39** Den syvende dag skal præsten vende tilbage, og hvis det så viser sig, når han undersøger huset, at angrebet har bredt sig på husets vægge, **40** skal præsten give besked om at tage de angrebne sten ud og smide dem uden for byen på et urent sted. **41** Man skal skrabe pudset af overalt inde i huset, og det puds, man har skrabet af, skal man smide uden for byen på et urent sted. **42** Så skal man tage nye sten og anbringe dem i stedet for de gamle og tage nyt puds og pudse huset. **43** Hvis angrebet bryder frem igen i huset, efter at man har taget stenene ud, og efter at man har skrabet og pudset huset, **44** skal præsten komme og undersøge det. Hvis det så viser sig, at angrebet har bredt sig i huset, er det ondartet spedalskhed, der er i huset; det er urent. **45** Huset skal rives ned, og sten, træværk og puds fra huset skal bringes uden for byen til et urent sted. **46** Den, der kommer ind i huset, så længe det er afspærret, er uren indtil aften. **47** Den, der sover i huset, skal vaske sit tøj, og den, der spiser i huset, skal vaske sit tøj. **48** Men hvis det viser sig, når præsten kommer og undersøger det, at angrebet ikke har bredt sig i huset, efter at man har pudset det, skal præsten erklære huset rent, for så er angrebet helbredt. **49** For at rense huset for synd skal han tage to fugle, cedertræ, karminrødt garn og isop. **50** Han skal slagte den ene fugl over et lerkar med kildevand. **51** Så skal han tage cedertræet, isoppen, det karminrøde garn og den levende fugl og dyppe det alt sammen i kildevandet med blodet fra den fugl, der er slagtet, og stænke det syv gange på huset. **52** Han skal rense huset for synd med fuglens blod, kildevandet, den levende fugl, cedertræet, isoppen og det karminrøde garn, **53** og så skal han lade den levende fugl flyve ud af byen, ud i det fri. På den måde skaffer han huset soning; så er det rent.

**54** Det var loven om alle angreb af spedalskhed, skurv, **55** spedalskhed på tøj og huse, **56** hævelse, udslæt og lyse pletter, **57** til belæring om, hvornår noget er urent, og hvornår det er rent.

Det var loven om spedalskhed.

### 3 Mos 15

#### Loven om kønslig urenhed

**1** Herren talte til Moses og Aron og sagde: **2** Tal til israelitterne og sig til dem: Enhver mand, som har udflåd fra sine kønsdele, er uren ved sit udflåd. **3** Dette er hans urenhed på grund af udflåd: Enten afsondrer hans lem udflåd, eller hans lem er tilstoppet for udflåd; det er hans urenhed.

**4** Enhver seng, som én med udflåd ligger på, er uren, og alt, hvad han sidder på, er urent. **5** Den, der rører ved hans seng, skal vaske sit tøj og bade sig i vand; han er uren indtil aften. **6** Den, der sidder på noget, som én med udflåd har siddet på, skal vaske sit tøj og bade sig i vand; han er uren indtil aften. **7** Den, der rører ved hans krop, skal vaske sit tøj og bade sig i vand; han er uren indtil aften. **8** Når én med udflåd spytter på én, der er ren, skal denne vaske sit tøj og bade sig i vand; han er uren indtil aften. **9** Enhver sadel, som én med udflåd har siddet på, er uren. **10** Enhver, der rører ved noget, som én med udflåd har haft under sig, er uren indtil aften, og den, der bærer det, skal vaske sit tøj og bade sig i vand; han er uren indtil aften. **11** Enhver, som én med udflåd rører ved uden at have skyllet sine hænder i vand, skal vaske sit tøj og bade sig i vand; han er uren indtil aften. **12** Ethvert lerkar, som én med udflåd rører ved, skal knuses, og ethvert trækar skal skylles med vand.

**13** Når én med udflåd er renset for sit udflåd, skal han tælle syv dage frem, efter at han er blevet ren; han skal vaske sit tøj og bade sine kønsdele i kildevand; så er han ren. **14** På den ottende dag skal han tage to turtelduer eller to dueunger og bringe dem hen til indgangen til Åbenbaringsteltet for Herrens ansigt og give dem til præsten, **15** og præsten skal ofre den ene som syndoffer og den anden som brændoffer. På den måde skaffer præsten ham soning for Herrens ansigt for hans udflåd.

**16** Når nogen har sædafgang, skal han bade hele sin krop i vand; han er uren indtil aften. **17** Alt tøj og alt skind, der er kommet sæd på, skal vaskes i vand; det er urent indtil aften.

**18** Når en mand har samleje med en kvinde, skal de bade sig i vand; de er urene indtil aften.

**19** Når en kvinde har blødning, og der flyder blod fra hendes underliv, er hun under sin menstruation uren i syv dage, og enhver, der rører ved hende, er uren indtil aften. **20** Alt, hvad hun ligger på under sin menstruation, er urent, og alt, hvad hun sidder på, er urent. **21** Enhver, som rører ved hendes seng, skal vaske sit tøj og bade sig i vand; han er uren indtil aften. **22** Enhver, som rører ved noget som helst, hun har siddet på, skal vaske sit tøj og bade sig i vand; han er uren indtil aften. **23** Hvis nogen rører ved noget på sengen eller på det, hun har siddet på, er han uren indtil aften. **24** Hvis nogen har samleje med hende og får hendes menstruationsblod på sig, er han uren i syv dage, og enhver seng, han ligger på, er uren.

**25** Når en kvinde har blødning mange dage uden for sin menstruationstid, eller når hun bløder ud over sin menstruation, er hun uren, lige så længe blødningen varer; hun er uren, ligesom når hun har menstruation. **26** Enhver seng, hun ligger på, så længe blødningen varer, er som hendes seng under menstruationen, og alt, hvad hun sidder på, er urent, ligesom under hendes menstruation. **27** Enhver, der rører ved det, er uren; han skal vaske sit tøj og bade sig i vand; han er uren indtil aften. **28** Når hun er renset for sin blødning, skal hun tælle syv dage frem; derefter er hun ren. **29** På den ottende dag skal hun tage to turtelduer eller to dueunger og bringe dem til præsten ved indgangen til Åbenbaringsteltet, **30** og præsten skal ofre den ene som syndoffer og den anden som brændoffer. På den måde skaffer præsten hende soning for Herrens ansigt for urenheden ved hendes blødning.

**31** I skal befri israelitterne for deres urenhed, så de ikke dør på grund af deres urenhed, fordi de gør min bolig, som er hos dem, uren.

**32** Det var loven om den mand, der har udflåd, og om den, der har sædafgang og bliver uren ved det, **33** og om den kvinde, der har menstruation, og om den, der har udflåd, mand eller kvinde, og om den mand, som har samleje med en uren kvinde.

### 3 Mos 16

#### Forsoningsdagen

**1** Herren talte til Moses, efter at Arons to sønner var døde, dengang de kom Herrens ansigt nær, så de døde. **2** Herren sagde til Moses: Sig til din bror Aron, at han ikke når som helst må gå ind bag forhænget i helligdommen hen foran sonedækket oven på arken, for så skal han dø; for jeg vil vise mig i en sky over sonedækket.

**3** Når Aron går ind i helligdommen, skal han have en tyrekalv til syndoffer og en vædder til brændoffer med sig. **4** Han skal iføre sig en hellig linnedkjortel, og han skal have linnedbukser på for at skjule sine kønsdele; han skal binde et linnedskærf om sig og vikle en linnedturban om hovedet; det er de hellige klæder. Han skal bade sin krop i vand, før han tager dem på. **5** Af israelitternes menighed skal han modtage to gedebukke til syndoffer og en vædder til brændoffer. **6** Aron skal føre sin egen syndoffertyr frem og skaffe soning for sig selv og for sit hus. **7** Så skal han tage de to gedebukke og stille dem frem for Herrens ansigt ved indgangen til Åbenbaringsteltet, **8** og han skal kaste lod om de to gedebukke, det ene lod for Herren og det andet for Azazel. **9** Derefter skal Aron føre den buk frem, som loddet for Herren falder på, og bringe den som syndoffer. **10** Den buk, som loddet for Azazel falder på, skal blive i live for Herrens ansigt, for at Aron kan skaffe soning med den ved at sende den ud i ørkenen til Azazel.

**11** Aron skal føre sin egen syndoffertyr frem og skaffe soning for sig selv og for sit hus; han skal slagte syndoffertyren **12** og tage et fyrbækken fuldt af glødende kul fra alteret for Herrens ansigt og fylde sine hænder med stødt, vellugtende røgelse og bringe det ind bag forhænget. **13** Han skal lægge røgelsen på ilden for Herrens ansigt, og røgelsesskyen skal dække sonedækket oven på Vidnesbyrdet, så han ikke dør. **14** Så skal han tage noget af tyrens blod og stænke det på sonedækkets forside med sin finger, og foran sonedækket skal han med sin finger stænke noget af blodet syv gange. **15** Så skal han slagte folkets syndofferbuk og bringe dens blod ind bag forhænget og gøre med det, ligesom han gjorde med tyrens blod; han skal stænke det på sonedækket og foran sonedækket. **16** På den måde skaffer han helligdommen soning for israelitternes urenhed og for deres overtrædelser, alle deres synder. På samme måde skal han gøre med Åbenbaringsteltet, som står hos dem midt i deres urenhed. **17** Der må ikke være nogen i Åbenbaringsteltet, fra han går ind i helligdommen for at skaffe soning, til han kommer ud igen. På den måde skaffer han soning for sig selv og for sit hus og for hele Israels forsamling.

**18** Derefter skal han gå ud til alteret, som står for Herrens ansigt, og skaffe det soning; han skal tage noget af tyrens blod og af gedebukkens blod og stryge det på alterets horn hele vejen rundt, **19** og med sin finger skal han stænke noget af blodet syv gange på det og rense og hellige det for israelitternes urenhed.

**20** Når han er færdig med at skaffe helligdommen og Åbenbaringsteltet og alteret soning, skal han føre den levende buk frem. **21** Aron skal lægge begge sine hænder på den levende buks hoved, og han skal bekende al israelitternes synd over den, alle deres overtrædelser og synder; dem skal han lægge på hovedet af bukken og derpå sende den ud i ørkenen med en mand, der står rede. **22** Bukken skal bære alle deres synder ud i ødemarken, og manden skal slippe den løs i ørkenen.

**23** Derefter skal Aron gå ind i Åbenbaringsteltet og tage de linnedklæder af, som han iførte sig, da han gik ind i helligdommen, og lægge dem dér. **24** Han skal bade sin krop i vand på et helligt sted og tage sit tøj på, og så skal han gå ud og bringe sit eget brændoffer og folkets brændoffer og skaffe soning for sig selv og for folket. **25** Syndofferdyrets fedt skal han brænde på alteret.

**26** Den mand, som slipper bukken løs til Azazel, skal vaske sit tøj og bade sin krop i vand; derefter kan han gå ind i lejren. **27** Syndoffertyren og syndofferbukken, hvis blod blev bragt ind i helligdommen for at skaffe soning, skal bringes uden for lejren, og man skal brænde deres hud, deres kød og deres tarmindhold. **28** Den, der brænder det, skal vaske sit tøj og bade sin krop i vand; derefter kan han gå ind i lejren.

**29** Dette skal være en eviggyldig ordning for jer: I den syvende måned, på den tiende dag i måneden, skal I spæge jeres legeme, og I må ikke udføre noget arbejde; det gælder både landets egne og de fremmede, der bor som gæst blandt jer. **30** For på den dag bliver der skaffet jer soning, og I bliver renset; I bliver renset for alle jeres synder for Herrens ansigt. **31** I skal holde fuldstændig hvile, og I skal spæge jeres legeme. Det skal være en eviggyldig ordning. **32** Den præst, der salves, og som indsættes til at gøre præstetjeneste efter sin far, skal skaffe soning; han skal iføre sig linnedklæder, hellige klæder. **33** Han skal skaffe det højhellige og Åbenbaringsteltet soning, han skal skaffe alteret soning, og præsterne og hele forsamlingen skal han skaffe soning. **34** Det skal være en eviggyldig ordning for jer, at der én gang om året skaffes alle israelitterne soning for alle deres synder.

Aron gjorde, som Herren havde befalet Moses.

### 3 Mos 17

#### Ofre må kun bringes i helligdommen

**1** Herren talte til Moses og sagde: **2** Tal til Aron og hans sønner og til alle israelitterne og sig til dem: Dette er, hvad Herren har befalet: **3** Hvem som helst af Israels hus, der slagter en okse eller et får eller en ged i lejren eller slagter det uden for lejren, **4** men undlader at bringe det hen til indgangen til Åbenbaringsteltet for at bringe det som en gave til Herren foran Herrens bolig, skal regnes for skyldig i blodsudgydelse; den mand har udgydt blod, han skal udryddes fra sit folk. **5** Derfor skal israelitterne komme til Herren med de slagtofre, som de nu ofrer ude i det fri; de skal bringe dem til præsten ved indgangen til Åbenbaringsteltet og ofre dem som måltidsofre til Herren. **6** Præsten skal stænke blodet på Herrens alter ved indgangen til Åbenbaringsteltet, og fedtet skal han brænde, en liflig duft for Herren. **7** De må ikke længere ofre deres slagtofre til bukketroldene, som de har horet med. Det skal være en eviggyldig ordning for dem, slægt efter slægt.

**8** Og du skal sige til dem: Hvem som helst af Israels hus og af de fremmede, der bor som gæst blandt dem, som vil ofre brændofre eller slagtoffer, **9** men ikke bringer det hen til indgangen til Åbenbaringsteltet for at ofre det til Herren, han skal udryddes fra sit folk.

#### Forbud mod at spise blod

**10** Hvem som helst af Israels hus og af de fremmede, der bor som gæst blandt dem, som spiser blod – mod ham, der spiser blod, vil jeg vende mig og udrydde ham fra hans folk. **11** For kødets liv er blodet, og det har jeg givet jer til at komme på alteret for at skaffe soning for jer; det er blodet, der skaffer soning, fordi det er livet. **12** Derfor siger jeg nu til israelitterne: Ingen af jer må spise blod; den fremmede, der bor som gæst blandt jer, må heller ikke spise blod.

**13** Hvem som helst af israelitterne og af de fremmede, der bor som gæst blandt dem, som fanger noget vildt eller en fugl, der må spises, skal lade blodet løbe fra og dække det til med jord. **14** For blodet er livet i alt kød; det er dets liv. Og jeg siger til israelitterne: I må ikke spise blodet fra noget som helst kød, for blodet er livet i alt kød. Enhver, der spiser det, skal udryddes.

**15** Enhver – det gælder både landets egne og de fremmede – der spiser selvdøde eller sønderrevne dyr, skal vaske sit tøj og bade sig i vand; han er uren indtil aften. Så er han ren. **16** Hvis han ikke vasker sit tøj og bader sig, må han bære sin straf.

### 3 Mos 18

#### Seksuelle forbud

**1** Herren talte til Moses og sagde: **2** Tal til israelitterne og sig til dem: Jeg er Herren jeres Gud. **3** I må ikke bære jer ad, som man gør i Egypten, hvor I boede, og I må ikke bære jer ad, som man gør i Kana’an, hvor jeg fører jer hen. I må ikke følge deres skikke. **4** I skal følge mine retsregler, og I skal holde mine love og vandre efter dem. Jeg er Herren jeres Gud! **5** I skal holde mine love og retsregler; det menneske, der følger dem, skal leve ved dem. Jeg er Herren!

**6** Ingen som helst må komme sine kødelige slægtninge nær og blotte deres køn. Jeg er Herren!

**7** Din fars og din mors køn må du ikke blotte. Hun er din mor, du må ikke blotte hendes køn.

**8** Din fars hustrus køn må du ikke blotte; det er en blottelse af din fars køn.

**9** Din søsters køn må du ikke blotte, hvad enten hun er din fars eller din mors datter, hvad enten hun er født inden for eller uden for slægten.

**10** Din sønnedatters eller datterdatters køn må du ikke blotte; det er en blottelse af dit eget køn.

**11** En datter, som din far har fået med en af sine hustruer, hendes køn må du ikke blotte; hun er din søster.

**12** Din fasters køn må du ikke blotte; hun er din fars kødelige slægtning.

**13** Din mosters køn må du ikke blotte; hun er din mors kødelige slægtning.

**14** Din farbrors køn må du ikke blotte ved at komme hans hustru nær; hun er din tante.

**15** Din svigerdatters køn må du ikke blotte; hun er din søns hustru, du må ikke blotte hendes køn.

**16** Din brors hustrus køn må du ikke blotte; det er en blottelse af din brors køn.

**17** En kvindes og hendes datters køn må du ikke blotte. Hendes sønnedatter eller hendes datterdatter må du ikke gifte dig med og derved blotte hende; de er hendes kødelige slægtninge. Det er en skamløshed.

**18** En søster til din hustru må du ikke gifte dig med og gøre til medhustru og blotte også hendes køn, så længe din hustru lever.

**19** Du må ikke komme en kvinde nær og blotte hendes køn, mens hun er uren under sin menstruation.

**20** Du må ikke have samleje med din landsmands hustru, så du bliver uren ved hende.

**21** Du må ikke give nogen af dine børn som offer til Molok; du må ikke vanhellige din Guds navn. Jeg er Herren!

**22** Du må ikke have samleje med en mand, som man har samleje med en kvinde. Det er en vederstyggelighed.

**23** Du må ikke have seksuel omgang med noget dyr; du bliver uren ved det.

Ingen kvinde må byde sig til for et dyr, for at det skal parre sig med hende. Det er en skændsel.

**24** Gør jer ikke urene med al den slags, for med al den slags har de folk gjort sig urene, som jeg jager bort foran jer. **25** Landet blev urent, og jeg straffede det for dets synd, og landet spyttede sine indbyggere ud. **26** Men I skal holde mine love og mine retsregler og undlade at gøre nogen af disse vederstyggeligheder, det gælder både landets egne og de fremmede, der bor som gæst blandt jer; **27** for alle disse vederstyggeligheder gjorde de, der var i landet før jer, så landet blev urent. **28** Ellers vil landet spytte jer ud, fordi I gør det urent, sådan som det har spyttet det folk ud, som var der før jer. **29** For enhver, som gør nogen af disse vederstyggeligheder, det menneske skal udryddes fra sit folk. **30** Hold mine bud, og følg ikke de vederstyggelige skikke, som man fulgte tidligere, og gør jer ikke urene ved dem! Jeg er Herren jeres Gud!

### 3 Mos 19

#### Religiøse og sociale bud og forbud

**1** Herren talte til Moses og sagde: **2** Tal til hele israelitternes menighed og sig til dem: I skal være hellige, for jeg, Herren jeres Gud, er hellig. **3** Enhver af jer skal have ærefrygt for sin mor og far. I skal holde mine sabbatter. Jeg er Herren jeres Gud! **4** Vend jer ikke til afguderne, og støb jer ikke gudebilleder! Jeg er Herren jeres Gud!

**5** Når I bringer et måltidsoffer til Herren, skal I gøre det, så I opnår hans velbehag. **6** Det skal spises den dag, I ofrer det, og den følgende dag. Det, som er tilovers den tredje dag, skal brændes. **7** Spises det alligevel på den tredje dag, kan det ikke bringe Guds velbehag; det er urent. **8** Den, der spiser det, må bære sin straf, for han har vanhelliget Herrens helliggave. Det menneske skal udryddes fra sit folk.

**9** Når I høster kornet i jeres land, må du ikke høste helt ud til kanten af din mark, og hvad der ligger tilbage, når du har høstet, må du ikke samle ind. **10** Din vingård må du ikke plukke ren, og nedfaldne druer i din vingård må du ikke samle op; dem skal du efterlade til den trængende og den fremmede. Jeg er Herren jeres Gud!

**11** I må ikke stjæle, I må ikke lyve, og I må ikke bedrage jeres landsmænd. **12** I må ikke sværge falsk ved mit navn, så du vanhelliger din Guds navn. Jeg er Herren!

**13** Du må ikke undertrykke din næste eller udplyndre ham. Du må ikke holde din daglejers løn tilbage til næste dag. **14** Du må ikke forbande en døv, og du må ikke få en blind til at snuble. Du skal frygte din Gud. Jeg er Herren!

**15** I må ikke øve uret i retssager. Du må hverken tage parti for den fattige eller begunstige den rige. Du skal dømme din landsmand med retfærdighed. **16** Du må ikke løbe med sladder om dine landsmænd. Du må ikke stræbe din næste efter livet. Jeg er Herren!

**17** Du må ikke nære had til din broder i dit hjerte, men du skal åbent gå i rette med din landsmand, så du ikke pådrager dig skyld. **18** Du må ikke hævne dig på dine landsmænd eller bære nag til dem; du skal elske din næste som dig selv. Jeg er Herren!

**19** I skal holde mine love. Du må ikke lade to slags husdyr parre sig med hinanden, du må ikke tilså din mark med to slags korn, og du må ikke bære tøj, der er vævet af to slags garn.

**20** Når en mand har samleje med en kvinde, som er en trælkvinde, der er bortlovet til en anden mand, men endnu ikke er blevet frikøbt eller frigivet, skal det straffes; de skal dog ikke lide døden, for hun var ikke frigivet. **21** Men manden skal bringe sit skyldoffer til Herren, en skyldoffervædder, hen til indgangen til Åbenbaringsteltet. **22** Med skyldoffervædderen skal præsten skaffe ham soning for Herrens ansigt for den synd, han har begået, så han får tilgivelse for den synd, han har begået.

**23** Når I kommer ind i landet og planter alle slags frugttræer, skal I lade frugten sidde på dem. Tre år skal I lade frugten sidde; den må ikke spises. **24** Det fjerde år skal al frugten gives som helliggave til Herren under festjubel. **25** Først i det femte år må I spise frugten, for at I kan få øget udbytte. Jeg er Herren jeres Gud!

**26** I må ikke spise kød med blod i. I må ikke tage varsler eller drive trolddom. **27** I må ikke klippe håret kort, og du må ikke studse skægget. **28** I må ikke tilføje jer selv snitsår på kroppen for en afdød eller lade jer tatovere. Jeg er Herren! **29** Du må ikke vanære din datter ved at lade hende bedrive hor; landet må ikke hore, så det fyldes af skamløshed.

**30** I skal holde mine sabbatter, og I skal nære ærefrygt for min helligdom. Jeg er Herren! **31** Vend jer ikke til dødemanere, og søg ikke til sandsigere, så I bliver urene ved dem. Jeg er Herren jeres Gud!

**32** Rejs dig for de grå hår, vis ærbødighed mod de gamle. Du skal frygte din Gud. Jeg er Herren!

**33** Når en fremmed bor som gæst i jeres land, må I ikke udnytte ham. **34** Den fremmede, der bor som gæst hos jer, skal være som en af landets egne, og du skal elske ham som dig selv. I var jo selv fremmede i Egypten. Jeg er Herren jeres Gud!

**35** I må ikke øve uret i retssager om længdemål, vægt eller rummål. **36** Korrekt vægt, korrekte lodder, korrekt efa og korrekt hin skal I bruge. Jeg er Herren jeres Gud, som førte jer ud af Egypten! **37** I skal omhyggeligt følge alle mine love og alle mine retsregler. Jeg er Herren!

### 3 Mos 20

#### Dødsstraf for overtrædelse af budene

**1** Herren talte til Moses og sagde: **2** Du skal sige til israelitterne: Hvem som helst af israelitterne og af de fremmede, der bor som gæst i Israel, som giver et af sine børn til Molok, skal lide døden. Landets folk skal stene ham. **3** Jeg vil selv vende mig mod den mand og udrydde ham fra hans folk, fordi han har givet et af sine børn til Molok og dermed gjort min helligdom uren og vanhelliget mit hellige navn. **4** Men skulle landets folk lukke øjnene for, at den mand har givet et af sine børn til Molok, og undlade at dræbe ham, **5** så vil jeg vende mig mod den mand og hans familie og udrydde ham og alle dem, der ligesom han horer med Molok, fra deres folk. **6** Og den, der vender sig til dødemanere og sandsigere og horer med dem, mod ham vender jeg mig og udrydder ham fra hans folk.

**7** I skal hellige jer og være hellige, for jeg er Herren jeres Gud. **8** I skal omhyggeligt følge mine love; det er mig, Herren, der helliger jer.

**9** Hvem som helst, der forbander sin far eller sin mor, skal lide døden. Han har forbandet sin far eller sin mor. Han har selv skylden for sin død.

**10** Hvis en mand begår ægteskabsbrud med en anden mands hustru, skal han lide døden, både manden og kvinden, som bryder ægteskabet.

**11** Hvis en mand har samleje med sin fars hustru, har han blottet sin fars køn. De skal begge lide døden. De har selv skylden for deres død.

**12** Hvis en mand har samleje med sin svigerdatter, skal de begge lide døden. De har begået en skændsel. De har selv skylden for deres død.

**13** Hvis en mand har samleje med en mand, som man har samleje med en kvinde, har de begge to begået en vederstyggelighed. De skal lide døden. De har selv skylden for deres død.

**14** Hvis en mand gifter sig med en kvinde og hendes mor, er det en skamløshed. Både han og kvinderne skal brændes. Der må ikke være nogen skamløshed blandt jer.

**15** Hvis en mand har seksuel omgang med et dyr, skal han lide døden. Også dyret skal I dræbe.

**16** Hvis en kvinde kommer noget som helst dyr nær, for at det skal parre sig med hende, skal du dræbe både kvinden og dyret. De skal lide døden. De har selv skylden for deres død.

**17** Hvis en mand gifter sig med sin søster, hvad enten det er hans fars eller hans mors datter, og ser hendes køn, og hun ser hans, er det en modbydelighed. De skal udryddes for øjnene af deres landsmænd. Han har blottet sin søsters køn. Han skal bære sin straf.

**18** Hvis en mand har samleje med en kvinde med menstruation og blotter hendes køn, har han blotlagt hendes kilde, og hun selv har blottet sit blods kilde. De skal begge udryddes fra deres folk.

**19** Din mosters og din fasters køn må du ikke blotte, for så er det sine kødelige slægtninge, han blotlægger. De skal bære deres straf.

**20** Hvis en mand har samleje med sin tante, har han blottet sin farbrors køn. De skal bære straffen for deres synd. De skal dø barnløse.

**21** Hvis en mand gifter sig med sin brors hustru, er det en skændsel. Han har blottet sin brors køn. De skal være barnløse.

**22** I skal omhyggeligt følge alle mine love og alle mine retsregler, så vil I ikke blive spyttet ud af det land, som jeg fører jer ind i, for at I kan bo der. **23** Følg ikke det folks skikke, som jeg jager bort foran jer; de gjorde al den slags, så jeg væmmedes ved dem. **24** Og jeg sagde til jer: I skal erobre deres land, og jeg vil give jer det i eje, et land, der flyder med mælk og honning. Jeg er Herren jeres Gud, som skilte jer ud fra folkene. **25** Derfor skal I skille de rene dyr fra de urene og de urene fugle fra de rene. I må ikke gøre jer selv afskyelige ved dyr eller ved fugle eller ved noget af det, der kryber på jorden, og som jeg har skilt ud som urene for jer. **26** I skal være hellige for mig, for jeg, Herren, er hellig, og jeg har skilt jer ud fra folkene, for at I skulle være mine.

**27** Når en mand eller en kvinde har en dødemaners eller en sandsigers ånd i sig, skal de lide døden. I skal stene dem. De har selv skylden for deres død.

### 3 Mos 21

#### Bestemmelser om præsteskabets hellighed

**1** Herren sagde til Moses: Tal til præsterne, Arons sønner, og sig til dem: En præst må ikke pådrage sig urenhed ved en afdød inden for sin slægt, **2** medmindre det drejer sig om hans nærmeste kødelige slægtninge, hans mor eller far, hans søn eller datter, hans bror **3** eller hans søster, der endnu ikke var gift, men stadig hørte til hans familie; ved hende må han pådrage sig urenhed. **4** Men var hun gift, selv om det var med en af slægten, må han ikke pådrage sig urenhed og bringe vanære over sig. **5** Præsterne må ikke klippe sig skaldet eller studse deres skæg, og de må ikke tilføje sig selv snitsår på kroppen. **6** De skal være hellige for deres Gud, og de må ikke vanhellige deres Guds navn; det er jo dem, der frembærer Herrens ofre, deres Guds føde; derfor skal de være hellige. **7** De må ikke gifte sig med en skøge eller med én, der ikke er jomfru, eller med en fraskilt; for præsten er hellig for sin Gud, **8** og du skal regne ham for hellig, for han frembærer din Guds føde. Han skal være hellig for dig, for jeg, Herren, er hellig, jeg, som helliger jer. **9** Hvis en præstedatter vanærer sig ved at bedrive hor, er det sin far, hun vanærer. Hun skal brændes.

**10** Den præst, der står over sine brødre, han, på hvis hoved salvningsolien er udgydt, og som er indsat i sit embede til at bære præstedragten, må ikke lade sit hår hænge løst, og han må ikke rive sine klæder itu. **11** Han må ikke gå ind til nogen afdød, end ikke ved sin far eller mor må han pådrage sig urenhed; **12** han må ikke forlade helligdommen, så han vanhelliger sin Guds helligdom, for han er indviet med sin Guds salvningsolie. Jeg er Herren! **13** Han skal gifte sig med en kvinde, mens hun er jomfru. **14** En enke eller en fraskilt eller én, der ikke er jomfru, eller en skøge må han ikke gifte sig med; kun en jomfru i sin slægt må han gifte sig med. **15** Han må ikke vanære sit afkom i sin slægt. Jeg er Herren, som helliger ham.

**16** Herren talte til Moses og sagde: **17** Sig til Aron: Ingen af dine efterkommere i slægt efter slægt, som har en legemsfejl, må komme nær og frembære sin Guds føde. **18** Ingen mand, som har en fejl, må komme nær, hvad enten han er blind eller halt, har hareskår eller en forvokset legemsdel, **19** eller han har brækket ben eller arm, **20** er pukkelrygget eller dværg eller har hvid plet i øjet, eller har skab eller fnat eller beskadigede testikler. **21** Ingen af præsten Arons slægt, som har nogen fejl, må træde frem og frembære Herrens ofre. Hvis han har en fejl, må han ikke træde frem og frembære sin Guds føde. **22** Han har lov at spise sin Guds føde, både det højhellige og helliggaverne. **23** Men han må ikke komme hen til forhænget, og han må ikke komme nær til alteret, for han har en fejl; han må ikke vanhellige min helligdom, for jeg, Herren, helliger den.

**24** Sådan talte Moses til Aron og hans sønner og til alle israelitterne.

### 3 Mos 22

#### Bestemmelser om helliggaverne

**1** Herren talte til Moses og sagde: **2** Sig til Aron og hans sønner, at de skal behandle de helliggaver, israelitterne helliger mig, med ærefrygt, så de ikke vanhelliger mit hellige navn. Jeg er Herren! **3** Sig til dem: Enhver af jeres efterkommere i slægt efter slægt, der i uren tilstand kommer nær til de helliggaver, som israelitterne helliger Herren, det menneske skal udryddes fra mig. Jeg er Herren! **4** Ingen som helst af Arons efterkommere, der er spedalsk eller har udflåd, må spise af helliggaverne, før han er ren. Den, der rører ved nogen, som er blevet uren ved berøring med lig, eller den, der har sædafgang, **5** eller den, der rører ved noget kryb, man bliver uren ved, eller ved et menneske, man bliver uren ved, hvad slags urenhed det end er, **6** den, der rører ved noget af det, er uren indtil aften; han må ikke spise af helliggaverne, før han har badet sin krop i vand. **7** Først når solen er gået ned, er han ren, og så kan han spise af helliggaverne; det er jo hans føde. **8** Selvdøde eller sønderrevne dyr må han ikke spise og gøre sig uren ved. Jeg er Herren! **9** De skal holde mine bud og må ikke pådrage sig skyld, så de dør, fordi de vanhelliger det hellige. Jeg er Herren, som helliger dem.

**10** Ingen uindviet må spise nogen helliggave; hvad enten han er tilflytter hos præsten eller daglejer, må han ikke spise nogen helliggave. **11** Men hvis en præst selv køber en træl, må den træl gerne spise med; de trælle, der er født i præstens hus, må også gerne spise af hans mad. **12** Den præstedatter, der bliver gift med en uindviet mand, må ikke spise af de helliggaver, der er ydet som afgift. **13** Men den præstedatter, der er enke eller fraskilt og ikke har børn, og som vender tilbage til sin fars hus, ligesom da hun var ung, må spise af sin fars mad; men ingen uindviet må spise med. **14** Den, som uforsætligt spiser noget helligt, skal betale helliggaven tilbage til præsten med tillæg af en femtedel. **15** Præsterne må ikke vanhellige de helliggaver, israelitterne yder som afgift til Herren, **16** og påføre dem skyld, hvis de lader dem spise de helliggaver, de har bragt, for jeg, Herren, helliger dem.

#### Bestemmelser om offerdyrene

**17** Herren talte til Moses og sagde: **18** Tal til Aron og hans sønner og til alle israelitterne og sig til dem: Hvis nogen af Israels hus og af de fremmede i Israel vil bringe sin gave, hvad enten det er løfteofre eller frivilligofre, man vil bringe som brændoffer til Herren, **19** så man opnår hans velbehag, skal det være et lydefrit handyr af okser, får eller geder. **20** I må ikke ofre dyr med fejl, det opnår I ikke hans velbehag ved. **21** Når nogen vil bringe Herren et måltidsoffer for at opfylde et løfte eller for at bringe et frivilligoffer, skal dyret, hvad enten det er en okse eller et får, være lydefrit, for at han kan opnå Guds velbehag; det må ikke have nogen fejl, **22** hverken blindhed eller knoglebrud eller sår eller bylder eller skab eller fnat; den slags dyr må I ikke ofre til Herren, og I må ikke lægge ofre til Herren af den slags på alteret. **23** En okse eller et får med en forvokset eller ikke fuldt udviklet legemsdel, kan du bruge som frivilligoffer, men som løfteoffer kan det ikke bringe Guds velbehag. **24** Dyr, som har fået testiklerne klemt eller knust eller revet af eller skåret af, må I ikke ofre til Herren; det må I ikke gøre i jeres land. **25** I må ikke frembære jeres Guds føde af den slags dyr, som I har købt af udlændinge, for de er lemlæstet, de har en fejl; de kan ikke bringe Guds velbehag.

**26** Herren talte til Moses og sagde: **27** Når der fødes en kalv, et lam eller et kid, skal det blive syv dage hos sin mor; fra den ottende dag og fremefter kan det bruges som offergave til Herren og bringe hans velbehag. **28** Hvad okse og får angår, må I ikke slagte et dyr og dets afkom på samme dag. **29** Når I bringer et takoffer til Herren, skal I gøre det, så I opnår hans velbehag. **30** Det skal spises samme dag, I må ikke levne noget af det til næste morgen. Jeg er Herren!

**31** I skal omhyggeligt følge mine befalinger. Jeg er Herren! **32** I må ikke vanhellige mit hellige navn. Jeg vil være helliget blandt israelitterne. Jeg, Herren, helliger jer. **33** Det var mig, der førte jer ud af Egypten for at være jeres Gud. Jeg er Herren!

### 3 Mos 23

#### Bestemmelser om sabbatten og valfartsfesterne

**1** Herren talte til Moses og sagde: **2** Tal til israelitterne og sig til dem: Dette er mine fester, Herrens fester, som I skal udråbe som hellige festforsamlinger. **3** Seks dage må der udføres arbejde, men på den syvende dag skal der være fuldstændig hvile med hellig festforsamling. Da må I ikke udføre noget arbejde, det er sabbat for Herren, overalt hvor I bor.

**4** Dette er Herrens fester, de hellige festforsamlinger, som I skal udråbe til den fastsatte tid. **5** På den fjortende dag i den første måned, lige inden mørket falder på, er det påske for Herren. **6** På den femtende dag i samme måned er det de usyrede brøds fest for Herren; syv dage skal I spise usyrede brød. **7** På den første dag skal I holde hellig festforsamling; da må I ikke udføre noget arbejde. **8** I skal bringe Herren ofre i syv dage; på den syvende dag skal der være hellig festforsamling. Da må I ikke udføre noget arbejde.

**9** Herren talte til Moses og sagde: **10** Tal til israelitterne og sig til dem: Når I kommer ind i det land, jeg vil give jer, og høster kornet, skal I bringe det første neg af jeres høst til præsten. **11** Han skal foretage svingning med neget for Herrens ansigt, for at I kan opnå hans velbehag; præsten skal svinge det dagen efter sabbatten. **12** Samme dag I svinger neget, skal I bringe et lydefrit, årgammelt lam som brændoffer til Herren. **13** Det tilhørende afgrødeoffer skal være to tiendedele efa fint mel, rørt op med olie, et offer for Herren, en liflig duft, og det tilhørende drikoffer skal være en fjerdedel hin vin. **14** Hverken brød eller ristet korn eller frisk korn må I spise før netop den dag, I har bragt jeres Guds gave. Det skal være en eviggyldig ordning for jer, slægt efter slægt, overalt hvor I bor.

**15** Derpå skal I tælle syv uger frem fra dagen efter sabbatten, den dag I bringer svingningsneget; det skal være syv hele uger; **16** I skal tælle halvtreds dage frem til dagen efter den syvende sabbat; da skal I bringe Herren et nyt afgrødeoffer. **17** Hjemmefra skal I medbringe to svingningsbrød, bagt som syrnet brød af to tiendedele efa fint mel, det er førstegrøde til Herren. **18** Foruden brødet skal I ofre syv lydefri, årgamle lam og en tyrekalv samt to væddere; de skal være brændoffer til Herren sammen med de tilhørende afgrødeofre og drikofre, et offer, en liflig duft for Herren. **19** I skal ofre en gedebuk som syndoffer og to årgamle lam som måltidsoffer. **20** Præsten skal foretage svingningen med dem sammen med brødet af førstegrøden for Herrens ansigt. Sammen med de to lam skal de være helliget Herren og tilfalde præsten. **21** Netop denne dag skal I udråbe en hellig festforsamling; I må ikke udføre noget arbejde. Det skal være en eviggyldig ordning for jer, slægt efter slægt, overalt hvor I bor.

**22** Når I høster kornet i jeres land, må du ikke høste helt ud til kanten af din mark, og hvad der ligger tilbage, når du har høstet, må du ikke samle ind; det skal du efterlade til den trængende og den fremmede. Jeg er Herren jeres Gud!

**23** Herren talte til Moses og sagde: **24** Sig til israelitterne: På den første dag i den syvende måned skal I holde hviledag, en hellig festforsamling, indvarslet med hornblæsning. **25** I må ikke udføre noget arbejde, og I skal bringe Herren et offer.

**26** Herren talte til Moses og sagde: **27** På den tiende dag i denne syvende måned falder forsoningsdagen. I skal holde hellig festforsamling og spæge jeres legeme, og I skal bringe Herren et offer. **28** Netop denne dag må I ikke udføre noget arbejde, for det er forsoningsdagen, til soning for jer for Herren jeres Guds ansigt. **29** Enhver, der undlader at spæge sit legeme den dag, skal udryddes fra sit folk. **30** Og enhver, der udfører noget som helst arbejde den dag, det menneske vil jeg udrydde fra hans folk; **31** I må ikke udføre noget arbejde. Det skal være en eviggyldig ordning for jer, slægt efter slægt, overalt hvor I bor. **32** I skal holde fuldstændig hvile, og I skal spæge jeres legeme. Den niende i måneden om aftenen, fra den aften til den følgende aften, skal I holde jeres sabbatshvile.

**33** Herren talte til Moses og sagde: **34** Sig til israelitterne: Den femtende dag i denne syvende måned er det løvhyttefest for Herren i syv dage. **35** På den første dag skal der være hellig festforsamling; I må ikke udføre noget arbejde. **36** I syv dage skal I bringe Herren ofre. Den ottende dag skal I holde hellig festforsamling og bringe Herren ofre. Det er en festdag; I må ikke udføre noget arbejde.

**37** Det er Herrens fester, som I skal udråbe som hellige festforsamlinger; da skal I bringe Herren ofre, brændoffer, afgrødeoffer, slagtoffer og drikofre som fastsat for de enkelte dage. **38** Dertil kommer Herrens sabbatter, jeres gaver og alle jeres løfteofre og alle de frivilligofre, I giver Herren.

**39** På den femtende dag i denne syvende måned, når I høster landets afgrøde, skal I fejre Herrens fest i syv dage. Den første og den ottende dag skal være hviledag. **40** Den første dag skal I tage frugter af prægtige træer, palmegrene og grene af løvrige træer og af popler, og I skal glæde jer for Herren jeres Guds ansigt i syv dage. **41** I skal fejre den som fest for Herren syv dage hvert år. Det skal være en eviggyldig ordning for jer, slægt efter slægt; i den syvende måned skal I fejre den. **42** I skal bo i løvhytter syv dage; hver indfødt israelit skal bo i løvhytte, **43** for at de kommende slægter kan vide, at jeg lod israelitterne bo i løvhytter, da jeg førte dem ud af Egypten. Jeg er Herren jeres Gud!

**44** Det var, hvad Moses sagde til israelitterne om Herrens fester.

### 3 Mos 24

#### Bestemmelser om lysestagen og skuebrødene

**1** Herren talte til Moses og sagde: **2** Giv israelitterne besked om at skaffe dig ren olie af knuste oliven til lysestagen, så man altid kan sætte en lampe på. **3** Aron skal sørge for, at den altid, fra aften til morgen, kan brænde for Herrens ansigt uden for Vidnesbyrdets forhæng i Åbenbaringsteltet. Det skal være en eviggyldig ordning for jer, slægt efter slægt. **4** Han skal sørge for, at lamperne på lysestagen af rent guld altid kan brænde for Herrens ansigt.

**5** Du skal tage fint mel og bage tolv ringbrød af det, to tiendedele efa mel til hvert brød. **6** Dem skal du lægge i to rækker, seks i hver række, på bordet af rent guld for Herrens ansigt. **7** På hver række skal du komme ren røgelse, den skal være duftoffer for brødene, et offer til Herren. **8** Sabbatsdag efter sabbatsdag skal de til stadighed lægges frem for Herrens ansigt. Det skal være en eviggyldig pagtsforpligtelse hos israelitterne. **9** Brødene skal tilfalde Aron og hans sønner, og de skal spise dem på et helligt sted, for de er højhellige. Det er det, der tilfalder ham af Herrens ofre, en eviggyldig rettighed.

#### Dødsstraf for at forbande Gud

**10** En mand, hvis mor var israelit, og hvis far var egypter, gik ud blandt israelitterne, og han kom op at slås med en israelitisk mand i lejren. **11** Da bespottede den israelitiske kvindes søn Herrens navn med en forbandelse, og man førte ham til Moses. Hans mor hed Shelomit og var datter af Dibri af Dans stamme. **12** De holdt ham i forvaring, indtil de fik en afgørelse fra Herren. **13** Og Herren sagde til Moses: **14** Før den mand, der udtalte forbandelsen, uden for lejren; alle, der hørte det, skal lægge hænderne på hovedet af ham, og så skal hele menigheden stene ham. **15** Og du skal sige til israelitterne: Hvem som helst, der forbander sin Gud, må selv bære straffen for sin synd. **16** Den, der bespotter Herrens navn, skal lide døden; hele menigheden skal stene ham. Hvad enten det er en fremmed eller en af landets egne, skal han lide døden, fordi han bespottede navnet.

**17** Når nogen slår et menneske ihjel, skal han lide døden. **18** Den, der slår et husdyr ihjel, skal erstatte det med liv for liv. **19** Når nogen tilføjer sin landsmand en legemsskade, skal der gøres det samme ved ham, som han selv har gjort, **20** brud for brud, øje for øje, tand for tand. Den legemsskade, man påfører en anden, skal man selv påføres. **21** Den, der slår et husdyr ihjel, skal erstatte det, og den, der slår et menneske ihjel, skal lide døden. **22** Hos jer skal én og samme forordning gælde for de fremmede såvel som for landets egne. Jeg er Herren jeres Gud!

**23** Det sagde Moses til israelitterne, og så førte de ham, der havde udtalt forbandelsen, uden for lejren og stenede ham. Israelitterne gjorde, som Herren havde befalet Moses.

### 3 Mos 25

#### Bestemmelser om sabbatår og jubelår

**1** Herren talte til Moses på Sinajs bjerg og sagde: **2** Tal til israelitterne og sig til dem: Når I kommer ind i det land, jeg vil give jer, skal landet holde sabbatshvile for Herren. **3** Seks år skal du tilså din mark, og seks år skal du beskære din vingård og høste afgrøden; **4** men i det syvende år skal landet holde fuldstændig hvile, en sabbat for Herren; da må du ikke tilså din mark eller beskære din vingård. **5** Hvad der har sået sig selv efter din høst, må du ikke høste, og druerne fra de ubeskårne ranker må du ikke plukke. Landet skal have et hvileår. **6** Hvad landet i løbet af sin sabbat selv frembringer, skal I have til føde, du selv og dine trælle og trælkvinder, dine daglejere og de tilflyttere, der bor hos dig; **7** også dit kvæg og de vilde dyr i dit land skal have dets afgrøde til føde.

**8** Så skal du tælle syv sabbatår frem, syv gange syv år; de syv sabbatår bliver i alt niogfyrre år. **9** På den tiende dag i den syvende måned skal du lade hornet lyde; på forsoningsdagen skal I lade hornet lyde overalt i jeres land. **10** I skal hellige det halvtredsindstyvende år og udråbe frigivelse i landet for alle dets indbyggere; det skal være et jubelår for jer. I skal hver især vende tilbage til jeres ejendom, I skal hver især vende tilbage til jeres familie. **11** Det halvtredsindstyvende år skal være jubelår for jer; da må I ikke så, I må heller ikke høste det, der har sået sig selv, og I må ikke plukke druer fra de ubeskårne ranker. **12** For det er jubelår, det skal I holde helligt. I skal spise dets afgrøde lige fra marken.

**13** I et sådant jubelår skal I hver især vende tilbage til jeres ejendom. **14** Når I sælger jord, hvad enten det er noget, du vil sælge til din landsmand, eller noget, du vil købe af ham, må I ikke udnytte hinanden. **15** Når du køber jord af din landsmand, er det årene efter sidste jubelår, der tæller; det er afgrødeårene, der tæller, når han sælger til dig. **16** Er der mange år til næste jubelår, skal du give ham høj betaling, er der få år, skal du give ham lav betaling; det er jo et antal afgrøder, han sælger til dig. **17** Landsmænd må ikke udnytte hinanden. Du skal frygte din Gud, for jeg er Herren jeres Gud. **18** I skal følge mine love, og mine retsregler skal I omhyggeligt følge, så I kan bo trygt i landet. **19** Så skal landet give sin frugt, og I skal spise jer mætte og bo trygt i det. **20** Og når I siger: Hvad skal vi spise det syvende år, når vi ikke må så og heller ikke må høste vores afgrøde? **21** da vil jeg byde min velsignelse at være hos jer i det sjette år, og den skal skaffe afgrøde til tre år. **22** I det ottende år skal I så. Men I skal spise af den gamle afgrøde; indtil afgrøden kommer i det niende år, skal I spise af den gamle afgrøde.

**23** Der må ikke sælges land uigenkaldeligt, for landet er mit; I er fremmede og tilflyttere hos mig. **24** I hele det land, I ejer, skal I sørge for, at jorden kan indløses. **25** Når det går dårligt for din landsmand, så han må sælge af sin ejendom, skal den, der står ham nærmest, træde til som løser og indløse, hvad hans slægtning har solgt. **26** Den, som ingen løser har, men selv skaffer tilstrækkeligt til indløsningen, **27** skal regne ud, hvor mange år der er gået siden salget, og betale for den resterende tid til den mand, han har solgt til; så kan han vende tilbage til sin ejendom. **28** Men hvis han ikke kan skaffe tilstrækkeligt til at betale ham tilbage, skal det, han har solgt, forblive i køberens besiddelse indtil jubelåret. I jubelåret bliver det givet frit, og så kan han vende tilbage til sin ejendom.

**29** Hvis nogen sælger et beboelseshus i en by med mure om, gælder indløsningsretten kun, indtil salgsåret er omme. Indløsningsretten gælder et år. **30** Hvis det ikke bliver indløst, før der er gået et helt år, overgår huset i byen med mure om uigenkaldeligt til køberen i slægt efter slægt; det bliver ikke givet frit i jubelåret. **31** Men huse i landsbyer uden mur omkring regnes som agerjord; de kan indløses, og de skal gives fri i jubelåret. **32** Hvad angår levitbyerne, skal levitterne have ubegrænset indløsningsret til husene i deres byer. **33** Og hvis man indløser et hus fra en levit, bliver det hus, han har solgt i sin by, givet frit i jubelåret, for husene i levitbyerne er levitternes ejendom blandt israelitterne. **34** Græsmarken omkring deres byer må ikke sælges, det er deres evige ejendom.

**35** Når det går dårligt for din landsmand, og han ikke kan klare sig, skal du understøtte ham, som var han fremmed eller tilflytter, så han kan opretholde livet hos dig; **36** du må ikke tage rente eller åger af ham. Du skal frygte din Gud, så din landsmand kan opretholde livet hos dig. **37** Du må ikke låne ham penge mod rente og ikke yde ham føde mod åger. **38** Jeg er Herren jeres Gud, som førte jer ud af Egypten for at give jer Kana’an og være jeres Gud.

**39** Når det går dårligt for din broder hos dig, og han lader sig sælge til dig, må du ikke pålægge ham trællearbejde; **40** han skal have det som en daglejer eller tilflytter hos dig. Indtil jubelåret skal han arbejde hos dig. **41** Så skal han gives fri sammen med sine børn; han skal vende tilbage til sin familie og sine fædres ejendom. **42** De er jo mine trælle, som jeg førte ud af Egypten; de må ikke sælges, som man sælger trælle. **43** Du må ikke underkue ham med vold. Du skal frygte din Gud!

**44** De trælle og trælkvinder, du vil have, kan I købe af folkene omkring jer. **45** Også af efterkommerne af de tilflyttere, der bor som gæst hos jer, og af deres familier hos jer, dem som bliver født i jeres land, kan I købe trælle. De skal være jeres ejendom, **46** og I kan lade dem gå i arv til jeres børn efter jer, når de skal arve ejendom; dem kan I for altid bruge til trællearbejde. Men jeres landsmænd, israelitterne, må I ikke underkue med vold.

**47** Når den fremmede og tilflytteren hos dig klarer sig godt, men det går dårligt for din landsmand hos ham, så han lader sig sælge til den fremmede eller tilflytteren hos dig eller til en efterkommer i den fremmedes slægt, **48** skal han, efter at han er solgt, have mulighed for indløsning. En af hans slægtninge kan indløse ham; **49** enten kan hans farbror eller hans fætter indløse ham, eller en anden af hans kødelige slægtninge kan indløse ham. Eller hvis han skaffer sig nok, kan han indløse sig selv. **50** Sammen med ham, der købte ham, skal han beregne tiden fra det år, han blev solgt, frem til jubelåret, og beløbet for salget af ham skal svare til antallet af år. Hans tid hos ham skal beregnes som en daglejers. **51** Er der endnu mange år tilbage, skal han for sin indløsning betale en tilsvarende del af købesummen. **52** Er der kun få år tilbage til jubelåret, skal han beregne efter det, og svarende til antallet af de år skal han betale for sin indløsning. **53** Han skal have det hos ham som en daglejer år efter år; den, der købte ham, må ikke underkue ham med vold. **54** Bliver han ikke indløst på nogen af disse måder, skal han gives fri i jubelåret sammen med sine børn. **55** For israelitterne tilhører mig som trælle; de er mine trælle, som jeg førte ud af Egypten. Jeg er Herren jeres Gud!

### 3 Mos 26

#### Lønnen for at holde loven

**1** I må ikke lave jer afguder; gudebilleder og stenstøtter må I ikke opstille, og sten med relieffer må I ikke anbringe i jeres land og tilbede, for jeg er Herren jeres Gud. **2** I skal holde mine sabbatter, og I skal nære ærefrygt for min helligdom. Jeg er Herren!

**3** Hvis I vandrer efter mine love og omhyggeligt følger mine befalinger, **4** vil jeg give jer regnen til rette tid, så landet kan give sin afgrøde og træerne på marken deres frugt. **5** Hos jer skal tærsketiden vare lige til vinhøst og vinhøsten lige til såtid, og I skal spise jer mætte i jeres eget brød og bo trygt i jeres land. **6** Jeg vil give jer fred i landet, så I kan gå til ro, uden at nogen skræmmer jer op, og jeg vil udrydde rovdyrene i landet. Sværd skal ikke hærge jeres land; **7** I skal forfølge jeres fjender, og foran jer skal de falde for sværdet. **8** Fem af jer skal forfølge hundrede, og hundrede af jer skal forfølge ti tusind, og foran jer skal jeres fjender falde for sværdet. **9** Jeg vender mig til jer og gør jer frugtbare og talrige, og jeg opretter min pagt med jer. **10** I skal spise af den oplagrede høst fra det forrige år, lige indtil I må rydde det gamle ud for at få plads til det nye. **11** Jeg vil opslå min bolig iblandt jer, og jeg vil ikke vrage jer. **12** Jeg vil vandre midt iblandt jer, og jeg vil være jeres Gud, og I skal være mit folk. **13** Jeg er Herren jeres Gud, som førte jer ud af Egypten, så I ikke skulle være trælle for dem; jeg brød jeres åg og lod jer gå med rank ryg.

#### Straffen for at bryde loven

**14** Men hvis I ikke hører på mig og ikke følger alle disse befalinger, **15** hvis I forkaster mine love og vrager mine retsregler, og ikke følger alle mine befalinger, men bryder min pagt, **16** da vil jeg til gengæld gøre sådan ved jer: Jeg vil hjemsøge jer med rædsler, svindsot og feber, der slukker lyset i jeres øjne og tager livskraften fra jer. Forgæves skal I så jeres sæd, jeres fjender får udbyttet at spise. **17** Jeg vender mig mod jer, så I bliver slået af jeres fjender, og jeres modstandere kommer til at herske over jer; I skal flygte, selv om ingen forfølger jer. **18** Hvis I alligevel ikke hører på mig, vil jeg tugte jer yderligere syvdobbelt for jeres synder. **19** Jeg sønderbryder jeres stolte styrke; himlen over jer gør jeg til jern, og jeres land til bronze. **20** Jeres kraft skal opbruges til ingen nytte, jeres land skal ikke give afgrøde, og træerne i landet skal ikke give frugt. **21** Hvis I stadig trodser mig og nægter at høre på mig, vil jeg ramme jer yderligere syvdobbelt for jeres synder. **22** Jeg vil sende vilde dyr mod jer, de skal gøre jer barnløse og udrydde jeres kvæg; de skal gøre jer fåtallige, og jeres veje skal ligge øde hen. **23** Hvis I alligevel ikke lader jer tugte, men stadig trodser mig, **24** vil også jeg vise jer trods og ramme jer syvdobbelt for jeres synder. **25** Jeg vil bringe sværdet over jer, som skal hævne pagtsbruddet, og når I trækker jer tilbage i jeres byer, vil jeg sende pest blandt jer, og I bliver overgivet til jeres fjender. **26** Når jeg knækker brødets støttestav for jer, skal ti kvinder bage jeres brød i én ovn; de skal give jer jeres brød tilbage efter vægt, og I kan ikke spise jer mætte. **27** Hvis I alligevel ikke hører på mig, men stadig trodser mig, **28** vil også jeg vise jer trods i vrede og tugte jer syvdobbelt for jeres synder. **29** I skal æde kødet af jeres egne sønner og døtre. **30** Jeg ødelægger jeres høje og tilintetgør jeres røgelsesaltre, jeg dynger jeres lig oven på ligene af jeres møgguder, og jeg vrager jer. **31** Jeres byer lægger jeg i ruiner, jeg ødelægger jeres helligdomme, og jeg vil ikke indånde den liflige duft af jeres ofre. **32** Jeg lægger landet øde, så jeres fjender, som bosætter sig i det, skal gyse over det. **33** Jer selv vil jeg sprede blandt folkene, og med draget sværd vil jeg forfølge jer; jeres land skal blive til ørken og jeres byer lægges i ruiner. **34** Da skal landet få erstatning for sine sabbatter al den tid, det ligger øde hen, mens I er i jeres fjenders land; landet skal hvile og få erstatning for sine sabbatter. **35** Al den tid, det ligger øde hen, skal det hvile, fordi det ikke kunne hvile under jeres sabbatter, da I boede i det. **36** På dem af jer, som endnu er tilbage i deres fjenders land, bringer jeg frygtsomhed i hjertet; selv lyden af visne blade jager dem op, og de skal flygte, som man flygter for sværdet, de skal falde, selv om ingen forfølger dem. **37** Selv om ingen forfølger dem, skal de snuble over hinanden, som var de på flugt for sværdet, og I skal ikke kunne holde stand over for jeres fjender. **38** I skal gå til grunde blandt folkene, og jeres fjenders land skal fortære jer. **39** De af jer, der er tilbage, skal rådne op i jeres fjenders land i deres egen skyld; også i deres fædres skyld skal de rådne op. **40** Da skal de bekende den synd, de selv og deres fædre i troløshed begik mod mig, og også, at de trodsede mig, **41** så også jeg måtte vise dem trods og føre dem ind i deres fjenders land. Og da skal deres uomskårne hjerte ydmyge sig, og de skal betale af på deres skyld. **42** Så vil jeg huske på min pagt med Jakob; også min pagt med Isak og også min pagt med Abraham vil jeg huske på, og landet vil jeg huske på. **43** Men først skal landet forlades af dem og have erstatning for sine sabbatter, mens det ligger øde hen, befriet for dem; og de skal betale af på deres skyld, netop fordi de forkastede mine retsregler og vragede mine love. **44** Men selv da, når de er i deres fjenders land, vil jeg ikke forkaste dem og ikke vrage dem og ikke gøre det af med dem, så jeg bryder min pagt med dem. Jeg er Herren deres Gud! **45** For deres skyld vil jeg huske på pagten med fædrene, som jeg førte ud af Egypten for øjnene af folkene for at være deres Gud. Jeg er Herren!

**46** Det var de love og retsregler og lovbud, som Herren på Sinajs bjerg fastsatte mellem sig selv og israelitterne gennem Moses.

### 3 Mos 27

#### Bestemmelser om løfter og afgifter

**1** Herren talte til Moses og sagde: **2** Tal til israelitterne og sig til dem: Når nogen afgiver et særligt løfte til Herren om mennesker, gælder følgende taksering: **3** En mand mellem tyve og tres år skal takseres til halvtreds sekel sølv efter helligdommens vægt, **4** og en kvinde skal takseres til tredive sekel. **5** En dreng mellem fem år og tyve år skal takseres til tyve sekel og en pige til ti. **6** Et barn mellem en måned og fem år skal takseres til fem sekel for en dreng og tre sekel sølv for en pige. **7** Fra tres år og opefter skal en mand takseres til femten sekel, og en kvinde til ti. **8** Men hvis det går dårligt for ham, så han ikke kan betale takseringssummen, skal man fremstille ham for præsten, og præsten skal taksere ham. Præsten skal taksere i forhold til det, som han, der afgiver løftet, kan skaffe.

**9** Drejer det sig om dyr af den slags, man må bringe som gave til Herren, skal alt det, man vil give Herren, være helliget. **10** Man må ikke udskifte det eller bytte det, hverken et godt med et dårligt eller et dårligt med et godt. Bytter man alligevel et dyr med et andet, skal de begge, både det, der skulle ofres, og det, det er byttet med, være helliget. **11** Drejer det sig om et urent dyr af den slags, man ikke må bringe som gave til Herren, skal man fremstille dyret for præsten, **12** og han skal taksere det, efter hvor godt eller dårligt det er. Præstens taksering skal være gældende. **13** Hvis man selv vil indløse dyret, skal der lægges en femtedel til takseringen.

**14** Når nogen helliger sit hus til Herren, skal præsten taksere det, efter hvor godt eller dårligt det er. Den sum, præsten takserer det til, skal stå ved magt. **15** Hvis den, der helliger sit hus, vil indløse det, skal han lægge en femtedel til takseringssummen. Så er det hans.

**16** Hvis nogen helliger noget af den jord, han ejer, til Herren, skal takseringen ske, efter hvad der er sået på den; en udsæd på en homer byg modsvarer halvtreds sekel sølv. **17** Hvis det er i jubelåret, han helliger sin jord, skal takseringen stå ved magt. **18** Hvis det er efter jubelåret, han helliger sin jord, skal præsten udregne beløbet for ham i forhold til det antal år, der er tilbage indtil næste jubelår, og der skal skæres ned i takseringen. **19** Hvis nu den, der helliger sin jord, vil indløse den, skal der lægges en femtedel til takseringssummen. Så overgår den til ham. **20** Hvis han ikke indløser jorden, men sælger den til en anden, kan den ikke længere indløses; **21** når den jord bliver frigivet i jubelåret, er den helliget Herren som en mark, der er lagt band på. Den bliver præstens ejendom. **22** Hvis den jord, han helliger Herren, ikke var hans ejendom, men jord, han har købt, **23** skal præsten beregne takseringssummen for ham ud fra den tid, der er tilbage til næste jubelår, og manden skal med det samme betale takseringen som helliggave til Herren. **24** I jubelåret skal jorden vende tilbage til den mand, han har købt den af, og hvis ejendom den var. **25** Enhver takseringssum skal regnes ud efter helligdommens vægt; en sekel skal være tyve gera.

**26** Men det førstefødte af kvæget, der som førstefødt tilfalder Herren, kan ingen hellige. Hvad enten det drejer sig om okser eller får, tilhører det Herren. **27** Drejer det sig om urene dyr, som man vil frikøbe efter taksering, skal der lægges en femtedel til; hvis man ikke vil indløse det, skal det sælges for takseringssummen. **28** Intet af det, et menneske ejer, og som han lægger band på til Herren, må sælges eller indløses, ligegyldigt om det er mennesker, dyr eller jord, han ejer. Alt, hvad der er lagt band på, er højhelligt og tilhører Herren. **29** Intet menneske, der er lagt band på, kan frikøbes. Det skal lide døden.

**30** Al tiende af landet, både jordens korn og træernes frugt, tilhører Herren. Det er helliget Herren. **31** Hvis nogen vil indløse noget af sin tiende, skal der lægges en femtedel til. **32** Med hensyn til tiende af køer og får, af alt det, som passerer under hyrdestaven, skal hvert tiende dyr være helliget Herren. **33** Der må ikke skelnes mellem godt og dårligt, og det må ikke byttes. Bytter man det alligevel, skal begge dyr, både det, der skulle afgives, og det, det er byttet med, være helliget. Det kan ikke indløses.

**34** Det var de befalinger, Herren pålagde Moses at give israelitterne på Sinajs bjerg.

------------------------------------------------------------------------

## Fjerde Mosebog

### 4 Mos 1

#### Mønstringen af de israelitiske stammer

**1** På den første dag i den anden måned i det andet år, efter at israelitterne var draget ud af Egypten, talte Herren til Moses i Åbenbaringsteltet i Sinajs ørken og sagde: **2** »Hold mandtal over hele israelitternes menighed, slægt for slægt og fædrenehus for fædrenehus, med opregning af navnene på samtlige mænd **3** fra tyve år og opefter, alle våbenføre mænd i Israel; du og Aron skal holde mønstring over dem, hærafdeling for hærafdeling. **4** En mand fra hver stamme skal hjælpe jer, en, der er overhoved for sit fædrenehus. **5** Dette er navnene på de mænd, der skal bistå jer: Fra Ruben: Elisur, Shede’urs søn. **6** Fra Simeon: Shelumiel, Surishaddajs søn. **7** Fra Juda: Nakshon, Amminadabs søn. **8** Fra Issakar: Netan’el, Suars søn. **9** Fra Zebulon: Eliab, Helons søn. **10** Fra Josefs sønner: Fra Efraim: Elishama, Ammihuds søn; fra Manasse: Gamliel, Pedasurs søn. **11** Fra Benjamin: Abidan, Gid’onis søn. **12** Fra Dan: Akiezer, Ammishaddajs søn. **13** Fra Asher: Pagiel, Okrans søn. **14** Fra Gad: Eljasaf, De’uels søn. **15** Fra Naftali: Akira, Enans søn.« **16** De var højt ansete i menigheden, fædrenestammernes høvdinge, overhovederne for Israels stammer.

**17** Så tog Moses og Aron de mænd, der var udpeget, **18** og på den første dag i den anden måned kaldte de hele menigheden sammen. Den blev registreret, fædrenehus for fædrenehus i deres slægter, med opregning af navnene på mænd fra tyve år og opefter, **19** sådan som Herren havde befalet Moses. Han holdt mønstring over dem i Sinajs ørken.

**20** Efterkommerne af Ruben, Israels førstefødte, i forgreningerne i deres slægter og fædrenehuse, med opregning af navnene på samtlige mænd fra tyve år og opefter, alle våbenføre mænd: **21** De mønstrede af Rubens stamme var 46.500.

**22** Simeons efterkommere, i forgreningerne i deres slægter og fædrenehuse, med opregning af navnene på samtlige mænd fra tyve år og opefter, alle våbenføre mænd: **23** De mønstrede af Simeons stamme var 59.300.

**24** Gads efterkommere, i forgreningerne i deres slægter og fædrenehuse, med opregning af navnene på dem fra tyve år og opefter, alle våbenføre mænd: **25** De mønstrede af Gads stamme var 45.650.

**26** Judas efterkommere i forgreningerne i deres slægter og fædrenehuse, med opregning af navnene på dem fra tyve år og opefter, alle våbenføre mænd: **27** De mønstrede af Judas stamme var 74.600.

**28** Issakars efterkommere, i forgreningerne i deres slægter og fædrenehuse, med opregning af navnene på dem fra tyve år og opefter, alle våbenføre mænd: **29** De mønstrede af Issakars stamme var 54.400.

**30** Zebulons efterkommere, i forgreningerne i deres slægter og fædrenehuse, med opregning af navnene på dem fra tyve år og opefter, alle våbenføre mænd: **31** De mønstrede af Zebulons stamme var 57.400.

**32** Josefs sønner: Efraims efterkommere, i forgreningerne i deres slægter og fædrenehuse, med opregning af navnene på dem fra tyve år og opefter, alle våbenføre mænd: **33** De mønstrede af Efraims stamme var 40.500. **34** Manasses efterkommere, i forgreningerne i deres slægter og fædrenehuse, med opregning af navnene på dem fra tyve år og opefter, alle våbenføre mænd: **35** De mønstrede af Manasses stamme var 32.200.

**36** Benjamins efterkommere, i forgreningerne i deres slægter og fædrenehuse, med opregning af navnene på dem fra tyve år og opefter, alle våbenføre mænd: **37** De mønstrede af Benjamins stamme var 35.400.

**38** Dans efterkommere, i forgreningerne i deres slægter og fædrenehuse, med opregning af navnene på dem fra tyve år og opefter, alle våbenføre mænd: **39** De mønstrede af Dans stamme var 62.700.

**40** Ashers efterkommere, i forgreningerne i deres slægter og fædrenehuse, med opregning af navnene på dem fra tyve år og opefter, alle våbenføre mænd: **41** De mønstrede af Ashers stamme var 41.500.

**42** Naftalis efterkommere, i forgreningerne i deres slægter og fædrenehuse, med opregning af navnene på dem fra tyve år og opefter, alle våbenføre mænd: **43** De mønstrede af Naftalis stamme var 53.400.

**44** Det var dem, Moses og Aron holdt mønstring over sammen med Israels tolv høvdinge, én for hvert fædrenehus. **45** Alle israelitter i deres fædrenehuse fra tyve år og opefter, der blev mønstret, alle våbenføre mænd i Israel, **46** alle de mønstrede udgjorde 603.550.

**47** Men levitterne i deres fædrenehuse blev ikke mønstret sammen med de andre. **48** Herren sagde til Moses: **49** Kun Levis stamme skal du ikke mønstre, og dem skal du ikke holde mandtal over blandt israelitterne. **50** Men du skal indsætte levitterne over Vidnesbyrdets bolig med hele dens udstyr og alt, hvad der hører til den; de skal bære boligen med hele dens udstyr. De skal forrette tjeneste i den, og de skal have deres lejr rundt om boligen. **51** Når man bryder op med boligen, er det levitterne, der skal tage den ned, og når man slår lejr med den, er det levitterne, der skal rejse den. Enhver uindviet, der kommer den nær, skal lide døden. **52** Israelitterne skal lejre sig hver i sin lejr og hver i sin fanehær, hærafdeling for hærafdeling. **53** Men levitterne skal lejre sig rundt om Vidnesbyrdets bolig, så israelitternes menighed ikke rammes af vrede, og levitterne skal vogte Vidnesbyrdets bolig.

**54** Israelitterne gjorde, ganske som Herren havde befalet Moses.

### 4 Mos 2

#### Lejrordningen

**1** Herren talte til Moses og Aron og sagde: **2** Israelitterne skal lejre sig i hver sin fanehær under fædrenehusets felttegn; de skal lejre sig på afstand af Åbenbaringsteltet, rundt om det. **3** Foran, på østsiden, skal Judas fanehær være lejret, hærafdeling for hærafdeling, og Nakshon, Amminadabs søn, skal være høvding for judæerne; **4** de mønstrede i denne hærafdeling udgør 74.600. **5** Ved siden af den skal Issakars stamme være lejret, og Netan’el, Suars søn, skal være høvding for issakaritterne; **6** de mønstrede i denne hærafdeling udgør 54.400. **7** Endvidere Zebulons stamme, og Eliab, Helons søn, skal være høvding for zebulonitterne; **8** de mønstrede i denne hærafdeling udgør 57.400. **9** Alle de mønstrede i Judas lejr udgør 186.400, hærafdeling for hærafdeling. De skal være de første, der bryder op.

**10** Rubens fanehær skal være på sydsiden, hærafdeling for hærafdeling, og Elisur, Shede’urs søn, skal være høvding for rubenitterne; **11** de mønstrede i denne hærafdeling udgør 46.500. **12** Ved siden af den skal Simeons stamme være lejret, og Shelumiel, Surishaddajs søn, skal være høvding for simeonitterne; **13** de mønstrede i denne hærafdeling udgør 59.300. **14** Endvidere Gads stamme, og Eljasaf, Re’uels søn, skal være høvding for gaditterne; **15** de mønstrede i denne hærafdeling udgør 45.650. **16** Alle de mønstrede i Rubens lejr udgør 151.450, hærafdeling for hærafdeling. De skal være de næste, der bryder op.

**17** Så skal Åbenbaringsteltet bryde op; levitternes lejr er i midten af lejrene. Sådan som de er lejret, sådan skal de bryde op, hver på sin plads i deres fanehære.

**18** Efraims fanehær skal være på vestsiden, hærafdeling for hærafdeling, og Elishama, Ammihuds søn, skal være høvding for efraimitterne; **19** de mønstrede i denne hærafdeling udgør 40.500. **20** Ved siden af den Manasses stamme, og Gamliel, Pedasurs søn, skal være høvding for manassitterne; **21** de mønstrede i denne hærafdeling udgør 32.200. **22** Endvidere Benjamins stamme, og Abidan, Gid’onis søn, skal være høvding for benjaminitterne; **23** de mønstrede i denne hærafdeling udgør 35.400. **24** Alle de mønstrede i Efraims lejr udgør 108.100, hærafdeling for hærafdeling. De skal være de næste, der bryder op.

**25** Dans fanehær skal være på nordsiden, hærafdeling for hærafdeling, og Akiezer, Ammishaddajs søn, skal være høvding for danitterne; **26** de mønstrede i denne hærafdeling udgør 62.700. **27** Ved siden af den skal Ashers stamme være lejret, og Pagiel, Okrans søn, skal være høvding for asheritterne; **28** de mønstrede i denne hærafdeling udgør 41.500. **29** Endvidere Naftalis stamme, og Akira, Enans søn, skal være høvding for naftalitterne; **30** de mønstrede i denne hærafdeling udgør 53.400. **31** Alle de mønstrede i Dans lejr udgør 157.600. De skal være de sidste, der bryder op, hærafdeling for hærafdeling.

**32** Det var de israelitter, der blev mønstret efter deres fædrenehuse. Alle de mønstrede i lejrene, hærafdeling for hærafdeling, udgjorde 603.550. **33** Levitterne blev ikke mønstret blandt israelitterne, sådan som Herren havde befalet Moses.

**34** Israelitterne gjorde, ganske som Herren havde befalet Moses. De slog lejr, fanehær for fanehær, og de brød op, slægt for slægt i deres fædrenehuse.

### 4 Mos 3

#### Mønstringen af levitterne

**1** Dette er Arons og Moses’ slægt, dengang Herren talte til Moses på Sinajs bjerg.

**2** Dette er navnene på Arons sønner: Nadab, den førstefødte, Abihu, Eleazar og Itamar. **3** Det var navnene på Arons sønner, de salvede præster, som blev indsat til at gøre præstetjeneste. **4** Nadab og Abihu døde for Herrens ansigt, fordi de frembar uhellig ild for Herrens ansigt i Sinajs ørken; de havde ingen sønner, men Eleazar og Itamar gjorde præstetjeneste under tilsyn af deres far, Aron.

**5** Herren talte til Moses og sagde: **6** »Lad Levis stamme træde frem, og fremstil dem for præsten Aron; de skal være i hans tjeneste. **7** De skal varetage hans vagttjeneste foran Åbenbaringsteltet i tjeneste for hele menigheden, når de udfører arbejdet i boligen. **8** De skal vogte alle genstandene i Åbenbaringsteltet i tjeneste for israelitterne, når de udfører arbejdet i boligen. **9** Du skal overgive levitterne til Aron og hans sønner; blandt israelitterne skal netop de helt og holdent overgives til ham. **10** Aron og hans sønner skal du indsætte til at forrette præstetjeneste; men den uindviede, som kommer nær, skal lide døden.«

**11** Herren talte til Moses og sagde: **12** »Jeg udtager levitterne af israelitternes midte i stedet for alt det første, der kommer ud af moderlivet hos israelitterne; levitterne skal tilhøre mig. **13** For alle førstefødte er mine; dengang jeg dræbte alle førstefødte i Egypten, helligede jeg mig alle førstefødte i Israel, både mennesker og dyr; mig tilhører de. Jeg er Herren!«

**14** Herren talte til Moses i Sinajs ørken og sagde: **15** »Du skal holde mønstring over levitterne, fædrenehus for fædrenehus og slægt for slægt; alle af mandkøn fra en måned og opefter skal du mønstre.« **16** På Herrens befaling holdt Moses mønstring over dem, sådan som han havde fået befaling om.

**17** Dette er Levis sønner med navns nævnelse: Gershon, Kehat og Merari. **18** Dette er navnene på Gershons sønner, slægt for slægt: Libni og Shim’i. **19** Kehats sønner, slægt for slægt: Amram, Jis’har, Hebron og Uzziel. **20** Meraris sønner, slægt for slægt: Makli og Mushi. Det var Levis slægter, fædrenehus for fædrenehus. **21** Fra Gershon stammer libnitternes og shim’itternes slægter. Det var gershonitternes slægter. **22** De mønstrede, med opregning af alle af mandkøn fra en måned og opefter, udgjorde 7500.

**23** Gershonitternes slægter var lejret bag boligen, på vestsiden. **24** Eljasaf, Laels søn, var overhoved for gershonitternes fædrenehus. **25** Gershonitternes tjeneste i Åbenbaringsteltet angik boligen, teltet, dets dække, forhænget for indgangen til Åbenbaringsteltet, **26** forgårdens omhæng og forhænget for indgangen til forgården, som omgiver boligen og alteret, samt bardunerne, med alt tilhørende arbejde.

**27** Fra Kehat stammer amramitternes slægt, jis’haritternes slægt, hebronitternes slægt og uzzielitternes slægt. Det var kehatitternes slægter. **28** Med opregning af alle af mandkøn fra en måned og opefter udgjorde de, der vogtede helligdommen, 8600.

**29** Kehatitternes slægter var lejret på sydsiden af boligen. **30** Overhoved for fædrenehuset i kehatitternes slægter var Elisafan, Uzziels søn. **31** Deres tjeneste angik arken, bordet, lysestagen, altrene, redskaberne, som man forretter tjenesten med i helligdommen, samt forhænget, med alt tilhørende arbejde.

**32** Levitternes øverste overhoved var Arons søn, præsten Eleazar; han var indsat over dem, der vogtede helligdommen.

**33** Fra Merari stammer maklitternes slægt og mushitternes slægt. Det var meraritternes slægter. **34** De mønstrede, med opregning af alle af mandkøn fra en måned og opefter, udgjorde 6200. **35** Overhoved for fædrenehuset i meraritternes slægter var Suriel, Abikajils søn. De var lejret på nordsiden af boligen. **36** Meraritterne var indsat til tjeneste med boligens planker, dens tværlægter, stolper, fodstykker og alle redskaberne til den med alt tilhørende arbejde, **37** endvidere forgårdens stolper hele vejen rundt med deres fodstykker, pløkke og barduner. **38** På østsiden af boligen, foran Åbenbaringsteltet, var Moses og Aron og hans sønner lejret. De skulle vogte helligdommen i tjeneste for israelitterne; den uindviede, der kom nær, skulle lide døden. **39** Alle de levitter, som Moses og Aron på Herrens befaling holdt mønstring over, slægt for slægt, alle af mandkøn fra en måned og opefter, udgjorde 22.000.

#### Mønstringen af de førstefødte

**40** Herren sagde til Moses: »Du skal mønstre alle førstefødte af mandkøn blandt israelitterne fra en måned og opefter og holde mandtal over dem. **41** Du skal udtage levitterne til mig – jeg er Herren! – i stedet for alle førstefødte blandt israelitterne, og levitternes dyr i stedet for alle førstefødte blandt israelitternes dyr.« **42** Moses holdt mønstring over alle førstefødte blandt israelitterne, sådan som Herren havde befalet ham, **43** og da alle førstefødte af mandkøn fra en måned og opefter var blevet mønstret med opregning af navnene på dem, udgjorde de 22.273.

**44** Herren talte til Moses og sagde: **45** »Udtag levitterne i stedet for alle førstefødte blandt israelitterne, og udtag levitternes dyr i stedet for israelitternes dyr. Levitterne skal tilhøre mig. Jeg er Herren! **46** Til frikøb af de 273 af israelitternes førstefødte, som overstiger levitternes antal, **47** skal du tage fem sekel for hver person; du skal tage dem efter helligdommens vægt; en sekel er tyve gera. **48** Pengene skal du give Aron og hans sønner til frikøb af de overskydende.« **49** Moses tog frikøbspengene for dem, der oversteg antallet af dem, der var frikøbt ved levitterne. **50** Han tog pengene fra israelitternes førstefødte, 1365 sekel efter helligdommens vægt. **51** På Herrens befaling gav Moses frikøbspengene til Aron og hans sønner, sådan som Herren havde befalet Moses.

### 4 Mos 4

#### Levitternes opgaver

**1** Herren talte til Moses og Aron og sagde: **2** Hold mandtal over kehatitterne, som hører til levitterne, slægt for slægt og fædrenehus for fædrenehus, **3** fra tredive år og opefter indtil halvtreds år, alle der er forpligtet til at udføre arbejde i Åbenbaringsteltet. **4** Dette er kehatitternes arbejde med det højhellige i Åbenbaringsteltet: **5** Når lejren skal bryde op, skal Aron og hans sønner komme og tage forhænget ned, og de skal dække Vidnesbyrdets ark med det. **6** Oven på det skal de lægge et dækken af delfinskind, og de skal brede et purpurblåt klæde i ét stykke ud over det; så skal de anbringe bærestængerne. **7** Over skuebrødsbordet skal de brede et purpurblåt klæde, og på det skal de stille fadene, skålene, offerskålene og kanderne til drikoffer, tillige med det brød, der til stadighed skal ligge fremme. **8** Over det skal de brede et klæde af karminrødt stof og lægge et dække af delfinskind over det; så skal de anbringe bærestængerne. **9** De skal tage et purpurblåt klæde og dække lysestagen og dens lamper, tænger, fyrbækkener samt alle oliebeholderne, man bruger til den. **10** De skal lægge den og alle redskaberne til den under et dække af delfinskind og anbringe den i bærestolen. **11** Over guldalteret skal de brede et purpurblåt klæde og lægge et dække af delfinskind over det; så skal de anbringe bærestængerne. **12** Og de skal tage alle redskaberne, der bruges til tjenesten i helligdommen, og lægge dem i et purpurblåt klæde og lægge et dække af delfinskind over dem og anbringe dem i bærestolen. **13** De skal fjerne fedtasken fra alteret og brede et purpurrødt klæde over det. **14** På det skal de lægge alle de redskaber, som bruges til tjenesten: fyrbækkenerne, gaflerne, skovlene og stænkeskålene, alle redskaberne til alteret, og over det hele skal de brede et dækken af delfinskind; så skal de anbringe bærestængerne. **15** Først når Aron og hans sønner er færdige med at dække helligdommen og alle redskaberne til den, når lejren skal bryde op, skal kehatitterne komme til stede for at bære den. Men de må ikke røre ved helligdommen, for så dør de. Det er de ting fra Åbenbaringsteltet, kehatitterne skal bære.

**16** Arons søn, præsten Eleazars embede angår lampeolien, den vellugtende røgelse, det daglige afgrødeoffer og salvningsolien, tilsynet med hele boligen og alt, hvad der er i den, helligdommen og genstandene i den.

**17** Herren talte til Moses og Aron og sagde: **18** Sørg for, at kehatitternes slægters stamme ikke bliver udryddet blandt levitterne. **19** Sådan skal I gøre, så de kan bevare livet og ikke dø, når de nærmer sig det højhellige: Aron og hans sønner skal komme til stede og sætte hver enkelt til sit arbejde med at bære. **20** Men kehatitterne må ikke et øjeblik være til stede og se det hellige, for så dør de.

**21** Herren talte til Moses og sagde: **22** Hold mandtal også over gershonitterne, fædrenehus for fædrenehus og slægt for slægt. **23** Du skal holde mønstring over dem fra tredive år og opefter indtil halvtreds år, alle der er forpligtet til at udføre arbejde i Åbenbaringsteltet. **24** Dette er gershonit-slægternes tjeneste i arbejdet med at bære: **25** De skal bære boligens teltduge, Åbenbaringsteltet med dets dække og delfindækket, som ligger over det, og forhænget for indgangen til Åbenbaringsteltet, **26** forgårdens omhæng og forhænget for portindgangen til forgården, som omgiver boligen og alteret, bardunerne og alle redskaberne til arbejdet med det. Alt, hvad der skal gøres med det, er deres arbejde. **27** Alt gershonitternes arbejde med at bære, alt deres arbejde, skal ske på befaling af Aron og hans sønner; alt, hvad de skal bære i tjenesten, skal I forordne for dem. **28** Det er gershonitternes slægters arbejde i Åbenbaringsteltet. Deres tjeneste skal være under ledelse af Arons søn, præsten Itamar.

**29** Du skal holde mønstring over meraritterne, slægt for slægt og fædrenehus for fædrenehus; **30** du skal mønstre dem fra tredive år og opefter indtil halvtreds år, alle der er forpligtet til at udføre arbejde i Åbenbaringsteltet. **31** I alt deres arbejde i Åbenbaringsteltet er dette deres tjeneste, når der skal bæres: boligens planker, dens tværlægter, stolper og fodstykker, **32** stolperne til forgården hele vejen rundt med deres fodstykker, pløkke og barduner, samt alle redskaber til arbejdet med det. Med navns nævnelse skal I forordne de genstande, det hører til deres tjeneste at bære. **33** Det er meraritternes slægters arbejde; i alt deres arbejde i Åbenbaringsteltet skal de være under ledelse af Arons søn, præsten Itamar.

**34** Moses og Aron og menighedens overhoveder holdt mønstring over kehatitterne, slægt for slægt og fædrenehus for fædrenehus, **35** fra tredive år og opefter indtil halvtreds år, alle der var forpligtet til at udføre arbejde i Åbenbaringsteltet. **36** De mønstrede, slægt for slægt, udgjorde 2750. **37** Det var dem af kehatitternes slægter, alle dem der havde arbejde i Åbenbaringsteltet, som Moses og Aron holdt mønstring over på Herrens befaling ved Moses.

**38** De mønstrede gershonitter, slægt for slægt og fædrenehus for fædrenehus, **39** fra tredive år og opefter indtil halvtreds år, alle der var forpligtet til at udføre arbejde i Åbenbaringsteltet, **40** de mønstrede, slægt for slægt og fædrenehus for fædrenehus, udgjorde 2630. **41** Det var dem af gershonitternes slægter, alle dem der havde arbejde i Åbenbaringsteltet, som Moses og Aron holdt mønstring over på Herrens befaling.

**42** De mønstrede af meraritternes slægter, slægt for slægt og fædrenehus for fædrenehus, **43** fra tredive år og opefter indtil halvtreds år, alle der var forpligtet til at udføre arbejde i Åbenbaringsteltet, **44** de mønstrede, slægt for slægt, udgjorde 3200. **45** Det var dem af meraritternes slægter, som Moses og Aron holdt mønstring over på Herrens befaling ved Moses.

**46** Alle de levitter, som Moses og Aron og Israels overhoveder holdt mønstring over, slægt for slægt og fædrenehus for fædrenehus, **47** fra tredive år og opefter indtil halvtreds år, alle der skulle udføre arbejde i Åbenbaringsteltet og arbejde med at bære, **48** disse mønstrede udgjorde 8580. **49** Aron holdt mønstring over dem på Herrens befaling ved Moses, hver enkelt til sit arbejde med at bære. De blev mønstret, sådan som Herren havde befalet Moses.

### 4 Mos 5

#### Udskillelse af urene

**1** Herren talte til Moses og sagde: **2** Giv israelitterne befaling om at sende alle med spedalskhed eller udflåd og alle, der er blevet urene ved berøring med lig, ud af lejren. **3** Både mænd og kvinder skal I sende bort; I skal sende dem uden for lejren, så de ikke gør lejren uren hos dem, jeg bor iblandt. **4** Det gjorde israelitterne. De sendte dem uden for lejren. Israelitterne gjorde, sådan som Herren havde befalet Moses.

#### Erstatningspligt

**5** Herren talte til Moses og sagde: **6** Sig til israelitterne: Når en mand eller kvinde i troløshed mod Herren begår nogen som helst synd og dermed pådrager sig selv skyld, **7** så skal de bekende den synd, de har begået. Han skal give den, han har forsyndet sig imod, erstatning med tillæg af en femtedel. **8** Men hvis den, han har forsyndet sig imod, ikke har nogen løser, som kan modtage erstatningen, så skal erstatningen gives til Herren og tilfalde præsten foruden den soningsvædder, hvormed præsten skaffer ham soning. **9** Alle de helliggaver, israelitterne bringer som afgift til præsten, skal tilfalde ham. **10** Alle helliggaver skal tilfalde ham; det, man giver til præsten, skal tilfalde præsten.

#### Loven om skinsygeofferet

**11** Herren talte til Moses og sagde: **12** Tal til israelitterne og sig til dem: Hvis en kvinde kommer på afveje og er sin mand utro, **13** ved at en anden mand har samleje med hende, uden at hendes mand ved det, og uden at det bliver opdaget, skønt hun er blevet uren, og der ikke er noget vidne imod hende, fordi hun ikke blev grebet på fersk gerning, **14** og skinsygen griber ham, og han bliver skinsyg på sin hustru, der er blevet uren, eller hvis skinsygen griber ham, og han bliver skinsyg på sin hustru, skønt hun ikke er blevet uren, **15** så skal manden føre sin hustru til præsten. Som offergave for hende skal han medbringe en tiendedel efa bygmel, som han ikke må hælde olie over og ikke komme røgelse på; det er et skinsygeoffer, et erindringsoffer, der skal gøre Gud opmærksom på skylden. **16** Præsten skal lade hende træde frem og stille hende for Herrens ansigt. **17** Præsten skal så tage helligt vand i en lerskål, og han skal tage noget af støvet på gulvet i boligen og komme det i vandet. **18** Når præsten har stillet kvinden frem for Herrens ansigt, skal han løse hendes hår og lægge erindringsofferet, skinsygeofferet, i hendes hænder, mens præsten i sin hånd skal have bitterhedens vand, der bringer forbandelse. **19** Præsten skal så tage kvinden i ed og sige til hende: »Hvis der ikke er nogen, der har haft samleje med dig, og du ikke er kommet på afveje, så du, en gift kvinde, er blevet uren, så vil dette bitterhedens vand, der bringer forbandelse, ikke skade dig. **20** Men hvis du, en gift kvinde, er kommet på afveje og er blevet uren, fordi en anden end din mand har haft samleje med dig« – **21** præsten tager nu kvinden i ed med forbandelseseden og siger til hende – »så skal Herren gøre dig til en forbandelse og besværgelse i dit folk ved at lade dine hofter skrumpe og din mave svulme. **22** Når dette vand, der bringer forbandelse, kommer ned i dine indvolde, skal din mave svulme og dine hofter skrumpe«. Og kvinden skal sige: »Amen, amen.« **23** Præsten skal skrive disse forbandelser ned og vaske dem ud i bitterhedens vand; **24** han skal give kvinden bitterhedens vand, der bringer forbandelse, at drikke, og bitterhedens vand, der bringer forbandelse, skal komme ind i hende. **25** Så skal præsten tage skinsygeofferet fra kvindens hånd og foretage svingningen med det for Herrens ansigt og bringe det hen til alteret. **26** Af afgrødeofferet skal han tage en håndfuld som duftoffer og brænde det på alteret. Derefter skal han give kvinden vandet at drikke. **27** Han skal give hende vandet at drikke, og hvis hun er blevet uren og har været sin mand utro, så vil hendes mave svulme og hendes hofter skrumpe, når bitterhedens vand, der bringer forbandelse, kommer ind i hende, og så bliver kvinden til forbandelse i sit folk. **28** Men hvis kvinden ikke er blevet uren, men er ren, skader det hende ikke, og hun vil kunne få børn.

**29** Det var loven om skinsyge, når en gift kvinde bedrager sin mand og bliver uren, **30** eller når skinsygen griber en mand, så han bliver skinsyg på sin hustru. Præsten skal stille hende frem for Herrens ansigt, og følge hele denne lov. **31** Manden går fri af straf, men kvinden må bære sin straf.

### 4 Mos 6

#### Loven om nasiræerne

**1** Herren talte til Moses og sagde: **2** Tal til israelitterne og sig til dem: Når en mand eller kvinde aflægger det særlige nasiræerløfte for at vie sig til Herren, **3** så skal han afholde sig fra vin og øl. Han må ikke drikke eddike af vin eller af øl, han må ikke drikke druesaft, og han må hverken spise friske eller tørrede druer. **4** Så længe han er nasiræer, må han ikke nyde noget som helst, der kommer fra vinstokken, lige fra det første skud til den modne drue. **5** Så længe hans nasiræerløfte gælder, må der ikke komme en ragekniv på hans hoved. Han skal være hellig, indtil den tid, han har viet sig til Herren, er gået. Han skal lade håret på sit hoved vokse frit. **6** Så længe han har viet sig til Herren, må han ikke komme i nærheden af lig; **7** selv hvis det er hans far eller mor eller bror eller søster, der dør, må han ikke gøre sig uren ved dem, for han bærer indvielsen til sin Gud på sit hoved. **8** Så længe han er nasiræer, skal han være hellig for Herren. **9** Men hvis nogen dør ganske pludseligt i nærheden af ham, så han gør sit indviede hoved urent, så skal han rage sit hoved den dag, han erklæres ren; den syvende dag skal han rage det. **10** Den ottende dag skal han bringe to turtelduer eller to dueunger til præsten ved indgangen til Åbenbaringsteltet. **11** Så skal præsten ofre den ene som syndoffer og den anden som brændoffer og skaffe ham soning, fordi han har forsyndet sig ved lig. Samme dag skal han hellige sit hoved **12** og vie sig til Herren for den tid, hans indvielse skulle vare, og bringe et årgammelt lam som skyldoffer. De tidligere dage bortfalder, fordi hans indvielse er blevet uren.

**13** Dette er loven om nasiræeren, når hans nasiræertid er gået. Man skal føre ham hen til indgangen til Åbenbaringsteltet, **14** og så skal han bringe sin gave til Herren, et årgammelt, lydefrit vædderlam som brændoffer og et årgammelt, lydefrit gimmerlam som syndoffer og en lydefri vædder som måltidsoffer **15** og en kurv med usyrede brød af fint mel, ringbrød, rørt op med olie, usyrede fladbrød, penslede med olie, samt de tilhørende afgrødeofre og drikofre. **16** Præsten skal ofre dem for Herrens ansigt og bringe hans syndoffer og hans brændoffer. **17** Og vædderen skal han bringe som måltidsoffer til Herren sammen med kurven med de usyrede brød, og præsten skal bringe hans afgrødeoffer og hans drikoffer. **18** Så skal nasiræeren rage sit indviede hoved ved indgangen til Åbenbaringsteltet, og han skal tage håret fra sit indviede hoved og lægge det på ilden under måltidsofferet. **19** Derefter skal præsten tage den kogte bov af vædderen, et usyret ringbrød fra kurven og et usyret fladbrød og lægge det i nasiræerens hænder, efter at han har raget sit indviede hoved, **20** og præsten skal foretage svingningen med dem for Herrens ansigt. Det er helligt, det skal tilfalde præsten sammen med svingnings-bryststykket og afgifts-lårstykket. Derefter må nasiræeren igen drikke vin.

**21** Det var loven om nasiræeren, når han ved sin indvielse aflægger løfte om gaven til Herren, bortset fra hvad han ellers har råd til at give. Han skal holde det løfte, han aflægger i overensstemmelse med loven for hans indvielse.

#### Den aronitiske velsignelse

**22** Herren talte til Moses og sagde: **23** Sig til Aron og hans sønner: Sådan skal I velsigne israelitterne. Sig til dem:

>  **24** Herren velsigne dig og bevare dig,  
>  **25** Herren lade sit ansigt lyse over dig og være dig nådig,  
>  **26** Herren løfte sit ansigt mod dig og give dig fred.

**27** Sæt mit navn på israelitterne, så vil jeg velsigne dem.

### 4 Mos 7

#### Stammehøvdingenes gaver til helligdommen

**1** Da Moses var færdig med at rejse boligen, salvede han den og helligede den og alt dens udstyr; også alteret og alle redskaberne til det salvede og helligede han. **2** Og Israels høvdinge – overhovederne for deres fædrenehuse, stammehøvdingene, de som stod i spidsen for de mønstrede – trådte frem **3** og bragte deres gave for Herrens ansigt: seks overdækkede vogne og tolv okser, en vogn for hver to høvdinge og en okse for hver enkelt; dem bragte de hen foran boligen. **4** Og Herren sagde til Moses: **5** »Tag imod disse ting fra dem, for de skal bruges til at udføre arbejdet i Åbenbaringsteltet. Du skal give dem til levitterne til det arbejde, hver især skal udføre.« **6** Så tog Moses vognene og okserne og gav dem til levitterne. **7** To af vognene og fire af okserne gav han gershonitterne til deres arbejde. **8** Fire af vognene og otte af okserne gav han meraritterne til deres arbejde under ledelse af præsten Itamar, Arons søn. **9** Men kehatitterne gav han ikke noget, for de havde fået overdraget arbejdet med de hellige ting; dem skulle de bære på skulderen.

**10** Høvdingene bragte gaver til alterets indvielse på den dag, det blev salvet; høvdingene bragte deres gave hen foran alteret. **11** Og Herren sagde til Moses: »Lad én høvding om dagen frembære sin gave til alterets indvielse.«

**12** Den første dag var det Nakshon, Amminadabs søn, af Judas stamme, der bragte sin gave. **13** Hans gave var et sølvfad, der vejede 130 sekel, og en sølvstænkeskål på 70 sekel, efter helligdommens vægt; de var begge fyldt med fint mel, rørt op med olie, til afgrødeoffer; **14** en guldskål på 10 sekel fyldt med røgelse; **15** en tyrekalv, en vædder, et årgammelt lam til brændoffer; **16** en gedebuk til syndoffer; **17** til måltidsoffer to okser, fem væddere, fem bukke og fem årgamle lam. Det var gaven fra Nakshon, Amminadabs søn.

**18** Den anden dag bragte Netan’el, Suars søn, høvding over Issakar, sin gave. **19** Han bragte som sin gave et sølvfad, der vejede 130 sekel, og en sølvstænkeskål på 70 sekel, efter helligdommens vægt; de var begge fyldt med fint mel, rørt op med olie, til afgrødeoffer; **20** en guldskål på 10 sekel fyldt med røgelse; **21** en tyrekalv, en vædder og et årgammelt lam til brændoffer; **22** en gedebuk til syndoffer; **23** til måltidsoffer to okser, fem væddere, fem bukke og fem årgamle lam. Det var gaven fra Netan’el, Suars søn.

**24** Den tredje dag var det høvdingen over zebulonitterne, Eliab, Helons søn. **25** Hans gave var et sølvfad, der vejede 130 sekel, og en sølvstænkeskål på 70 sekel, efter helligdommens vægt; de var begge fyldt med fint mel, rørt op med olie, til afgrødeoffer; **26** en guldskål på 10 sekel fyldt med røgelse; **27** en tyrekalv, en vædder, et årgammelt lam til brændoffer; **28** en gedebuk til syndoffer; **29** til måltidsoffer to okser, fem væddere, fem bukke og fem årgamle lam. Det var gaven fra Eliab, Helons søn.

**30** Den fjerde dag var det høvdingen over rubenitterne, Elisur, Shede’urs søn. **31** Hans gave var et sølvfad, der vejede 130 sekel, og en sølvstænkeskål på 70 sekel, efter helligdommens vægt; de var begge fyldt med fint mel, rørt op med olie, til afgrødeoffer; **32** en guldskål på 10 sekel fyldt med røgelse; **33** en tyrekalv, en vædder, og et årgammelt lam til brændoffer; **34** en gedebuk til syndoffer; **35** til måltidsoffer to okser, fem væddere, fem bukke og fem årgamle lam. Det var gaven fra Elisur, Shede’urs søn.

**36** Den femte dag var det høvdingen over simeonitterne, Shelumiel, Surishaddajs søn. **37** Hans gave var et sølvfad, der vejede 130 sekel, og en sølvstænkeskål på 70 sekel, efter helligdommens vægt; de var begge fyldt med fint mel, rørt op med olie, til afgrødeoffer; **38** en guldskål på 10 sekel fyldt med røgelse; **39** en tyrekalv, en vædder og et årgammelt lam til brændoffer; **40** en gedebuk til syndoffer; **41** til måltidsoffer to okser, fem væddere, fem bukke og fem årgamle lam. Det var gaven fra Shelumiel, Surishaddajs søn.

**42** Den sjette dag var det høvdingen over gaditterne, Eljasaf, De’uels søn. **43** Hans gave var et sølvfad, der vejede 130 sekel, og en sølvstænkeskål på 70 sekel, efter helligdommens vægt; de var begge fyldt med fint mel, rørt op med olie, til afgrødeoffer; **44** en guldskål på 10 sekel fyldt med røgelse; **45** en tyrekalv, en vædder og et årgammelt lam til brændoffer; **46** en gedebuk til syndoffer; **47** til måltidsoffer to okser, fem væddere, fem bukke og fem årgamle lam. Det var gaven fra Eljasaf, De’uels søn.

**48** Den syvende dag var det høvdingen over efraimitterne, Elishama, Ammihuds søn. **49** Hans gave var et sølvfad, der vejede 130 sekel, og en sølvstænkeskål på 70 sekel, efter helligdommens vægt; de var begge fyldt med fint mel, rørt op med olie, til afgrødeoffer; **50** en guldskål på 10 sekel fyldt med røgelse; **51** en tyrekalv, en vædder og et årgammelt lam til brændoffer; **52** en gedebuk til syndoffer; **53** til måltidsoffer to okser, fem væddere, fem bukke og fem årgamle lam. Det var gaven fra Elishama, Ammihuds søn.

**54** Den ottende dag var det høvdingen over manassitterne, Gamliel, Pedasurs søn. **55** Hans gave var et sølvfad, der vejede 130 sekel, og en sølvstænkeskål på 70 sekel, efter helligdommens vægt; de var begge fyldt med fint mel, rørt op med olie, til afgrødeoffer; **56** en guldskål på 10 sekel fyldt med røgelse; **57** en tyrekalv, en vædder og et årgammelt lam til brændoffer; **58** en gedebuk til syndoffer, **59** til måltidsoffer to okser, fem væddere, fem bukke og fem årgamle lam. Det var gaven fra Gamliel, Pedasurs søn.

**60** Den niende dag var det høvdingen over benjaminitterne, Abidan, Gid’onis søn. **61** Hans gave var et sølvfad, der vejede 130 sekel, og en sølvstænkeskål på 70 sekel, efter helligdommens vægt; de var begge fyldt med fint mel, rørt op med olie, til afgrødeoffer; **62** en guldskål på 10 sekel fyldt med røgelse; **63** en tyrekalv, en vædder og et årgammelt lam til brændoffer; **64** en gedebuk til syndoffer; **65** til måltidsoffer to okser, fem væddere, fem bukke og fem årgamle lam. Det var gaven fra Abidan, Gid’onis søn.

**66** Den tiende dag var det høvdingen over danitterne, Akiezer, Ammishaddajs søn. **67** Hans gave var et sølvfad, der vejede 130 sekel, og en sølvstænkeskål på 70 sekel, efter helligdommens vægt; de var begge fyldt med fint mel, rørt op med olie, til afgrødeoffer; **68** en guldskål på 10 sekel fyldt med røgelse; **69** en tyrekalv, en vædder og et årgammelt lam til brændoffer; **70** en gedebuk til syndoffer; **71** til måltidsoffer to okser, fem væddere, fem bukke og fem årgamle lam. Det var gaven fra Akiezer, Ammishaddajs søn.

**72** Den ellevte dag var det høvdingen over asheritterne, Pagiel, Okrans søn. **73** Hans gave var et sølvfad, der vejede 130 sekel, og en sølvstænkeskål på 70 sekel, efter helligdommens vægt; de var begge fyldt med fint mel, rørt op med olie, til afgrødeoffer; **74** en guldskål på 10 sekel fyldt med røgelse; **75** en tyrekalv, en vædder og et årgammelt lam til brændoffer; **76** en gedebuk til syndoffer; **77** til måltidsoffer to okser, fem væddere, fem bukke og fem årgamle lam. Det var gaven fra Pagiel, Okrans søn.

**78** Den tolvte dag var det høvdingen over naftalitterne, Akira, Enans søn. **79** Hans gave var et sølvfad, der vejede 130 sekel, og en sølvstænkeskål på 70 sekel, efter helligdommens vægt; de var begge fyldt med fint mel, rørt op med olie, til afgrødeoffer; **80** en guldskål på 10 sekel fyldt med røgelse; **81** en tyrekalv, en vædder og et årgammelt lam til brændoffer; **82** en gedebuk til syndoffer; **83** til måltidsoffer to okser, fem væddere, fem bukke og fem årgamle lam. Det var gaven fra Akira, Enans søn.

**84** Det var gaverne fra Israels høvdinge til alterets indvielse på den dag, det blev salvet: tolv sølvfade, tolv sølvstænkeskåle, tolv guldskåle. **85** Hvert sølvfad vejede 130 sekel og hver stænkeskål 70 sekel; sølvet fra karrene vejede i alt 2400 sekel efter helligdommens vægt; **86** tolv guldskåle fyldt med røgelse; hver skål vejede 10 sekel efter helligdommens vægt; guldet fra skålene vejede i alt 120 sekel. **87** Kvæget til brændoffer udgjorde i alt tolv tyre, tolv væddere, tolv årgamle lam samt det tilhørende afgrødeoffer, og tolv gedebukke til syndoffer. **88** Kvæget til måltidsoffer udgjorde i alt 24 tyre, 60 væddere, 60 bukke og 60 årgamle lam. Det var gaverne til alterets indvielse, efter at det var blevet salvet.

**89** Hver gang Moses gik ind i Åbenbaringsteltet for at tale med Herren, hørte han stemmen tale til sig fra sonedækket oven på Vidnesbyrdets ark mellem de to keruber; den talte til ham.

### 4 Mos 8

#### Bestemmelser om lysestagen

**1** Herren talte til Moses og sagde: **2** »Tal til Aron og sig til ham: Når du sætter lamperne på, skal de syv lamper sidde og lyse på forsiden af lysestagen.« **3** Det gjorde Aron. Han satte lamperne på forsiden af lysestagen, sådan som Herren havde befalet Moses. **4** Lysestagen var lavet af udhamret guld; den var udhamret fra dens fod til dens blomst. Moses havde lavet lysestagen helt efter det forbillede, Herren havde vist ham.

#### Indsættelse af levitterne

**5** Herren talte til Moses og sagde: **6** Tag levitterne ud af israelitternes midte, og gør dem rene. **7** Sådan skal du gøre med dem, for at de kan blive rene: Du skal stænke renselsesvand på dem, og så skal de bruge ragekniv over hele kroppen og vaske deres tøj; så er de blevet renset. **8** Derpå skal de tage en tyrekalv samt det tilhørende afgrødeoffer af fint mel, rørt op med olie, og du skal tage en anden tyrekalv til syndoffer. **9** Så skal du lade levitterne træde frem foran Åbenbaringsteltet og kalde hele israelitternes menighed sammen. **10** Når du har ladet levitterne træde frem for Herrens ansigt, skal israelitterne lægge deres hænder på levitterne, **11** og Aron skal udtage levitterne fra israelitterne og foretage svingningen med dem for Herrens ansigt. Så kan de gøre tjeneste for Herren. **12** Levitterne skal lægge deres hænder på tyrenes hoveder, og du skal bringe den ene som syndoffer og den anden som brændoffer til Herren for at skaffe levitterne soning. **13** Derpå skal du fremstille levitterne for Aron og hans sønner, og du skal foretage svingningen med dem for Herrens ansigt. **14** Du skal skille levitterne ud fra israelitterne, så levitterne bliver mine. **15** Derefter skal levitterne komme og arbejde i Åbenbaringsteltet; du har gjort dem rene og foretaget svingningen med dem. **16** For ud af israelitternes midte er netop de helt og holdent overgivet til mig; jeg har udtaget levitterne i stedet for alt det første, der kommer ud af moderlivet, alle førstefødte blandt israelitterne. **17** For alle førstefødte blandt israelitterne tilhører mig, både mennesker og dyr. Jeg helligede dem til mig, da jeg dræbte alle førstefødte i Egypten, **18** og jeg udtog levitterne i stedet for alle de førstefødte blandt israelitterne **19** og overgav dem til Aron og hans sønner ud af israelitternes midte til at udføre arbejde i Åbenbaringsteltet for israelitterne og skaffe dem soning, så ingen plage skal ramme israelitterne, ved at de nærmer sig helligdommen.

**20** Det gjorde Moses, Aron og hele israelitternes menighed med levitterne. Ganske som Herren havde befalet Moses, gjorde israelitterne med levitterne. **21** Levitterne rensede sig for synd og vaskede deres tøj, og Aron foretog svingningen med dem for Herrens ansigt; på den måde skaffede Aron dem soning, så de blev rene. **22** Derpå kom levitterne og udførte deres arbejde i Åbenbaringsteltet under opsyn af Aron og hans sønner. Det, Herren havde befalet Moses om levitterne, gjorde de med dem.

**23** Herren talte til Moses og sagde: **24** Dette gælder for levitterne: Fra det femogtyvende år og opefter er de forpligtede til at udføre arbejde i Åbenbaringsteltet. **25** Fra det halvtredsindstyvende år skal de trække sig tilbage fra arbejdet; da må de ikke mere udføre arbejde. **26** De kan hjælpe deres brødre i Åbenbaringsteltet med vagttjenesten, men de må ikke udføre arbejde. Sådan skal du gøre med hensyn til levitternes vagttjeneste.

### 4 Mos 9

#### Bestemmelser om påsken

**1** I det andet år, i den første måned, efter at israelitterne var draget ud af Egypten, talte Herren til Moses i Sinajs ørken. Han sagde: **2** »Israelitterne skal holde påske til den fastsatte tid. **3** Den fjortende dag i denne måned skal I holde den til den fastsatte tid, lige inden mørket falder på. I skal holde den efter alle forordninger og forskrifter om den.« **4** Så gav Moses israelitterne besked om at holde påske, **5** og de holdt påske i Sinajs ørken i den første måned, den fjortende dag i måneden, lige inden mørket faldt på. Israelitterne gjorde, ganske som Herren havde befalet Moses.

**6** Der var nogle mænd, der var blevet urene ved berøring med lig, så de var ude af stand til at holde påske på denne dag. Disse mænd kom hen til Moses og Aron den dag **7** og sagde til ham: »Vi er blevet urene ved berøring med lig. Hvorfor skal vi afskæres fra at bringe Herrens gave til den fastsatte tid sammen med de øvrige israelitter?« **8** Moses svarede dem: »Vent! Jeg vil høre, hvad Herren befaler om jer.« **9** Og Herren sagde til Moses: **10** »Sig til israelitterne: Hvem som helst af jer eller jeres efterkommere, som bliver uren ved berøring med lig, eller som er på en lang rejse, skal alligevel holde påske for Herren. **11** De skal holde den i den anden måned, på den fjortende dag, lige inden mørket falder på. De skal spise påskelammet med usyrede brød og bitre urter. **12** De må ikke levne noget af det til om morgenen, og de må ikke knuse nogen af dets knogler. De skal holde påsken, ganske som det er forordnet. **13** Men den mand, som er ren og ikke er på rejse, og som undlader at holde påske, det menneske skal udryddes fra sit folk, fordi han ikke har bragt Herrens gave til den fastsatte tid. Den mand må bære straffen for sin synd.

**14** Når en fremmed bor som gæst hos jer og vil holde påske for Herren, skal han gøre det i overensstemmelse med forordningen og forskriften om den. Én og samme ordning skal gælde for jer, for de fremmede og for landets egne«.

#### Skyen over helligdommen

**15** Den dag, boligen blev rejst, dækkede skyen boligen, Vidnesbyrdets telt, og om aftenen var der over boligen noget, der så ud som ild; det blev der til om morgenen. **16** Sådan var det hele tiden: Skyen dækkede den, og om natten var der noget, der så ud som ild. **17** Hver gang skyen løftede sig fra teltet, brød israelitterne op, og på det sted, hvor skyen lagde sig, slog israelitterne lejr. **18** På Herrens befaling brød israelitterne op, og på Herrens befaling slog de lejr. Så længe skyen lå over boligen, blev de i lejren. **19** Når skyen blev liggende over boligen i flere dage, holdt israelitterne Herrens bud og brød ikke op. **20** Skete det, at skyen kun lå få dage over boligen, blev de i lejren på Herrens befaling, og på Herrens befaling brød de op. **21** Skete det, at skyen lå fra aften til morgen, og den så løftede sig om morgenen, brød de op. Hvad enten det var dag eller nat, brød de op, når skyen løftede sig. **22** Eller når skyen blev liggende over boligen i to dage, eller en måned eller længere endnu, blev israelitterne i lejren og brød ikke op. Men når den løftede sig, brød de op. **23** På Herrens befaling slog de lejr, og på Herrens befaling brød de op. De holdt Herrens bud på Herrens befaling gennem Moses.

### 4 Mos 10

#### Trompetsignalerne

**1** Herren talte til Moses og sagde: **2** »Lav to sølvtrompeter; du skal lave dem som udhamret arbejde. Dem skal du bruge, når menigheden skal kaldes sammen, og når lejrene skal bryde op. **3** Når der blæses i dem, skal hele menigheden samles hos dig ved indgangen til Åbenbaringsteltet. **4** Hvis der kun blæses i den ene, skal høvdingene, overhovederne for Israels stammer, samles hos dig. **5** Når I blæser alarmsignalet, skal lejrene, der ligger mod øst, bryde op. **6** Når I blæser alarmsignalet anden gang, skal lejrene, der ligger mod syd, bryde op. Der skal blæses alarmsignal, når de skal bryde op. **7** Når forsamlingen skal kaldes sammen, skal I blæse i dem, men ikke blæse alarmsignalet. **8** Præsterne, Arons sønner, skal blæse i trompeterne. Det skal være en eviggyldig ordning for jer, slægt efter slægt.

**9** Når I går i krig i jeres land mod en fjende, der angriber jer, skal I blæse alarmsignalet i trompeterne. Så vil Herren jeres Gud blive mindet om jer, og I vil blive frelst fra jeres fjender. **10** På jeres glædes dag, jeres fester og jeres nymånedage skal I blæse i trompeterne, når I bringer jeres brændofre og jeres måltidsofre; det skal bringe jer i erindring for jeres Gud. Jeg er Herren jeres Gud!«

#### Israelitternes opbrud fra Sinaj

**11** I det andet år, på den tyvende dag i den anden måned, løftede skyen sig fra Vidnesbyrdets bolig. **12** Da brød israelitterne op fra Sinajs ørken og drog videre fra sted til sted, og skyen lagde sig over Parans ørken. **13** Da de første gang brød op på Herrens befaling ved Moses, **14** var judæernes fanehær den første, der brød op, hærafdeling for hærafdeling. Nakshon, Amminadabs søn, stod i spidsen for Judas hærafdeling, **15** Netan’el, Suars søn, stod i spidsen for Issakarstammens hærafdeling, **16** og Eliab, Helons søn, stod i spidsen for Zebulonstammens hærafdeling. **17** Da boligen var taget ned, brød gershonitterne og meraritterne op; det var dem, der bar boligen. **18** Derpå brød Rubens fanehær op, hærafdeling for hærafdeling. Elisur, Shede’urs søn, stod i spidsen for Rubens hærafdeling, **19** Shelumiel, Surishaddajs søn, stod i spidsen for Simeonstammens hærafdeling, **20** og Eljasaf, De’uels søn, stod i spidsen for Gadstammens hærafdeling. **21** Derpå brød kehatitterne op; det var dem, der bar de hellige ting, og før de nåede frem, havde man rejst boligen. **22** Derpå brød efraimitternes fanehær op, hærafdeling for hærafdeling. Elishama, Ammihuds søn, stod i spidsen for Efraims hærafdeling, **23** Gamliel, Pedasurs søn, stod i spidsen for Manassestammens hærafdeling, **24** og Abidan, Gid’onis søn, stod i spidsen for Benjaminstammens hærafdeling. **25** Derpå brød danitternes fanehær op som bagtrop, hærafdeling for hærafdeling. Akiezer, Ammishaddajs søn, stod i spidsen for Dans hærafdeling, **26** Pagiel, Okrans søn, stod i spidsen for Asherstammens hærafdeling, **27** og Akira, Enans søn, stod i spidsen for Naftalistammens hærafdeling. **28** Sådan brød israelitterne op på deres vandringer, hærafdeling for hærafdeling.

**29** Moses sagde til Hobab, søn af midjanitten Re’uel, der var Moses’ svigerfar: »Vi bryder nu op og drager til det sted, som Herren har sagt, han vil give os. Gå med os, vi vil belønne dig rigeligt, for Herren har givet Israel rige løfter.« **30** Men han svarede: »Nej, jeg vil vende tilbage til mit land og min slægt.« **31** Moses sagde: »Du må ikke forlade os! Du ved jo, hvor vi kan slå lejr i ørkenen; du skal være øje for os. **32** Hvis du går med os, vil vi belønne dig rigeligt med det, Herren giver os.« **33** Så brød de op fra Herrens bjerg og gik tre dagsrejser, og Herrens pagts ark brød op og gik foran dem de tre dagsrejser for at udsøge lejrplads til dem. **34** Og Herrens sky var over dem om dagen, når de brød op fra lejren. **35** Hver gang arken brød op, sagde Moses:

> »Rejs dig, Herre,  
> så dine fjender spredes  
> og dine modstandere flygter for dig!«

**36** Og hver gang den standsede, sagde han:

> »Vend tilbage, Herre,  
> du Israels stammers titusinder!«

### 4 Mos 11

#### Vagtlerne

**1** Engang gav folket ondt af sig, og det hørte Herren. Da han hørte det, flammede hans vrede op, og Herrens ild brød løs blandt dem og begyndte at fortære i udkanten af lejren. **2** Folket råbte til Moses om hjælp, og da Moses bad til Herren, døde ilden hen. **3** Dette sted fik navnet Tab’era, fordi Herrens ild brød løs blandt dem.

**4** Den flok af mennesker, der havde sluttet sig til dem, blev griske og grådige. Så gav også israelitterne sig til at græde, og de sagde: »Bare vi kunne få kød at spise! **5** Vi husker de fisk, vi frit kunne spise i Egypten, og agurkerne, vandmelonerne, porrerne, løgene og hvidløgene. **6** Men vi har mistet appetitten, for vi ser ikke andet end manna!« **7** Mannaen lignede korianderfrø og så ud som bedellium. **8** Folket gik omkring og samlede det, malede det på håndkværn eller stødte det i morter, kogte det i gryde og lavede brød af det; så smagte det som kager, bagt i olie. **9** Når der faldt dug over lejren om natten, faldt der samtidig manna.

**10** Moses hørte folket græde, hver familie fra sin teltåbning, og Herrens vrede flammede voldsomt op. Det tog Moses sig nær, **11** og han sagde til Herren: »Hvorfor handler du ondt mod din tjener? Hvorfor har jeg ikke fundet nåde for dine øjne? Du har jo besværet mig med hele dette folk! **12** Er det mig, der har sat hele dette folk i verden? Er det mig, der har født det, siden du siger til mig, at jeg skal bære det i favnen til det land, du har lovet deres fædre, ligesom en plejefar bærer spædbarnet? **13** Hvor skal jeg få kød fra til hele dette folk? De plager mig med deres gråd og siger: Skaf os kød at spise! **14** Alene kan jeg ikke klare hele dette folk; det er for stor en byrde for mig. **15** Er det sådan, du vil behandle mig, så slå mig hellere ihjel, hvis du vil vise mig velvilje; lad mig slippe for at se min ulykke!«

**16** Herren sagde til Moses: »Saml halvfjerds mænd af Israels ældste, om hvem du ved, at de er ældste og skrivere i folket; dem skal du tage hen til Åbenbaringsteltet, og dér skal de stille sig op sammen med dig. **17** Jeg vil stige ned og tale med dig dér, og noget af den ånd, som hviler på dig, vil jeg tage fra dig og lægge på dem; så skal de hjælpe dig med at bære det besvær, folket er, så du ikke er alene om at bære det. **18** Og til folket skal du sige: I skal hellige jer med henblik på i morgen, så skal I få kød at spise. I har jo grædt og sagt: ›Bare vi kunne få kød at spise! Vi havde det godt i Egypten.‹ Og det har Herren hørt. Men nu skal Herren give jer kød at spise! **19** I skal spise det, ikke én dag, ikke to eller fem dage, ikke ti eller tyve dage, **20** men en hel måned, indtil det står ud af næsen på jer, og I bliver dårlige af det; for I har forkastet Herren, som bor hos jer, og I har grædt og sagt til ham: Hvorfor drog vi dog ud af Egypten?« **21** Moses svarede: »Her står jeg med seks hundrede tusind mand omkring mig, og så siger du, at du vil give dem kød, så de har nok at spise en hel måned! **22** Kan der slagtes så mange får og køer, at der ville blive nok til dem? Selv om man fangede alle fisk i havet, ville der så blive nok til dem?« **23** Men Herren sagde til Moses: »Er Herrens arm for kort? Nu skal du få at se, om det, jeg har sagt til dig, sker eller ej«.

**24** Så gik Moses ud og fortalte folket, hvad Herren havde sagt. Han samlede halvfjerds mænd af folkets ældste og lod dem stille sig omkring teltet. **25** Herren steg ned i skyen og talte til ham, og han tog noget af den ånd, som hvilede på ham, og lagde den på de halvfjerds ældste. Ånden kom over dem, og de kom i profetisk henrykkelse. Det gjorde de ikke siden hen.

**26** To af mændene var blevet tilbage i lejren; den ene hed Eldad, den anden Medad. Ånden kom over dem, for de hørte til de halvfjerds, der var blevet udskrevet; men de var ikke gået ud til teltet, så de kom i profetisk henrykkelse inde i lejren. **27** En ung mand løb ud til Moses og fortalte ham, at Eldad og Medad var kommet i profetisk henrykkelse inde i lejren, **28** og Josva, Nuns søn, der fra sin ungdom havde været i Moses’ tjeneste, sagde: »Moses, herre, stands dem!« **29** Men Moses svarede ham: »Viser du nidkærhed på mine vegne? Gid hele Herrens folk var profeter, fordi Herren lagde sin ånd på dem!« **30** Så trak Moses sig tilbage til lejren sammen med Israels ældste.

**31** Da brød en storm fra Herren løs; den drev vagtler ind over lejren fra havet og kastede dem til jorden i et lag på to alen over et område så stort som en dagsrejse på alle sider af lejren. **32** Og folket samlede vagtler hele den dag og hele natten og hele næste dag; det mindste, nogen samlede, var ti homer. De bredte dem ud rundt om lejren.

**33** Men endnu mens de havde kødet mellem tænderne og ikke havde tygget færdig, flammede Herrens vrede op mod folket, og Herren slog en mængde af dem ihjel. **34** Dette sted fik navnet Kibrot-ha-Ta’ava, fordi de, der havde været grådige, blev begravet der.

**35** Fra Kibrot-ha-Ta’ava brød de op og drog til Haserot, og de blev i Haserot.

### 4 Mos 12

#### Mirjams og Arons oprør mod Moses

**1** Mirjam og Aron talte mod Moses på grund af hans nubiske kone – han havde nemlig giftet sig med en nubisk kvinde – **2** og de sagde: »Har Herren kun talt til Moses? Har han ikke også talt til os?« Det hørte Herren. **3** Men manden Moses var mere sagtmodig end noget andet menneske på jorden.

**4** Straks sagde Herren til Moses og Aron og Mirjam: »Gå alle tre ud til Åbenbaringsteltet!« De gik alle tre derud, **5** og Herren steg ned i en skysøjle og stillede sig i indgangen til teltet. Han kaldte på Aron og Mirjam, og de trådte begge frem. **6** Da sagde Herren:

> »Hør mine ord!  
> Er der en profet blandt jer,  
> giver jeg mig til kende for ham i et syn,  
> taler til ham i en drøm.  
>  **7** Sådan gør jeg ikke med min tjener Moses,  
> han er den betroede i hele mit hus,  
>  **8** med ham taler jeg ansigt til ansigt,  
> ligefremt og ikke i gåder,  
> han får Herrens skikkelse at se.  
> Hvor vover I da  
> at tale mod min tjener Moses?«

**9** Herrens vrede flammede op imod dem, og han gik bort. **10** Da skyen fjernede sig fra teltet, var Mirjam hvid som sne af spedalskhed; Aron vendte sig mod Mirjam og så, at hun var spedalsk. **11** Da sagde Aron til Moses: »Hør mig, herre! Lad ikke straffen ramme os for den synd, vi var så tåbelige at begå. **12** Lad hende ikke blive som en dødfødt, hvis krop er halvt fortæret, når den kommer ud af moders liv.« **13** Da råbte Moses til Herren: »Ak nej! Gør hende dog rask!« **14** Men Herren sagde til Moses: »Hvis hendes far havde spyttet hende i ansigtet, måtte hun så ikke bære sin skam i syv dage? I syv dage skal hun lukkes ude fra lejren; derefter kan hun komme ind igen.« **15** Så blev Mirjam lukket ude fra lejren i syv dage, og folket brød ikke op, før Mirjam var kommet ind igen. **16** Derefter brød de op fra Haserot og slog lejr i Parans ørken.

### 4 Mos 13

#### De tolv spejdere

**1** Herren talte til Moses og sagde: **2** »Send nogle mænd af sted for at udspejde Kana’an, som jeg vil give israelitterne; I skal sende en mand fra hver fædrenestamme, alle sammen høvdinge.« **3** På Herrens befaling sendte Moses dem af sted fra Parans ørken; de var alle sammen overhoveder for israelitterne. **4** Dette er deres navne: Fra Rubens stamme: Shammua, Zakkurs søn. **5** Fra Simeons stamme: Shafat, Koris søn. **6** Fra Judas stamme: Kaleb, Jefunnes søn. **7** Fra Issakars stamme: Jig’al, Josefs søn. **8** Fra Efraims stamme: Hosea, Nuns søn. **9** Fra Benjamins stamme: Palti, Rafus søn. **10** Fra Zebulons stamme: Gaddiel, Sodis søn. **11** Fra Josefs stamme, Manassestammen: Gaddi, Susis søn. **12** Fra Dans stamme: Ammiel, Gemallis søn. **13** Fra Ashers stamme: Setur, Mikaels søn. **14** Fra Naftalis stamme: Nakbi, Vafsis søn. **15** Fra Gads stamme: Ge’uel, Makis søn. **16** Det var navnene på de mænd, Moses sendte af sted for at udspejde landet. Moses gav Nuns søn Hosea navnet Josva.

**17** Da Moses sendte dem af sted for at udspejde Kana’an, sagde han til dem: »Drag op i Sydlandet her og videre op i Bjerglandet. **18** Find ud af, hvordan landet er, og om folket, som bor der, er stærkt eller svagt, om de er få eller mange; **19** om landet, de bor i, er godt eller dårligt; om byerne, de bor i, er teltlejre eller befæstede byer; **20** om jorden er fed eller mager, om der vokser træer på den eller ej. Fat mod! I skal tage noget af landets frugt med tilbage.« – Det var netop årstiden for tidlige druer.

**21** Så drog de op og udspejdede landet lige fra Sins ørken til Rehob ved Lebo-Hamat. **22** De drog op i Sydlandet og kom til Hebron; dér boede Akiman, Sheshaj og Talmaj, Anaks efterkommere. – Hebron var bygget syv år før Soan i Egypten. – **23** De kom ind i Eshkol-dalen, og her skar de en vinranke med en enkelt drueklase af; der måtte to mand til at bære den på en stang. De tog også nogle granatæbler og figner med sig. **24** Dette sted blev kaldt Eshkol-dalen på grund af den drueklase, som israelitterne skar af dér.

**25** Fyrre dage senere vendte de tilbage, efter at de havde udspejdet landet. **26** De kom til Moses og Aron og hele israelitternes menighed i Kadesh i Parans ørken, og de aflagde beretning til dem og hele menigheden og viste dem landets frugt. **27** De fortalte Moses: »Vi kom ind i det land, du sendte os til. Det flyder virkelig med mælk og honning, og her er noget af dets frugt. **28** Men det folk, der bor i landet, er stærkt, og byerne er befæstede og meget store. Vi så også Anaks efterkommere dér. **29** I Sydlandet bor amalekitterne, og i Bjerglandet hittitterne, jebusitterne og amoritterne, mens kana’anæerne bor ved Havet og langs Jordan.«

**30** Kaleb tyssede på folket, der havde vendt sig mod Moses. Han sagde: »Lad os dog drage op og erobre landet. Det kan vi sagtens!« **31** Men de mænd, der havde været deroppe sammen med ham, sagde: »Vi kan ikke drage op mod det folk, for de er stærkere end vi.« **32** Og til israelitterne udspredte de rygter om det land, de havde udspejdet: »Det land, vi drog igennem og udspejdede, er et land, der vil fortære sine egne indbyggere. Alle de folk, vi så i landet, var umådeligt store. **33** Ja, vi har set kæmper dér – Anak-sønnerne hører til kæmperne – så vi var som græshopper i vores egne øjne; det var vi også i deres øjne!«

### 4 Mos 14

#### Israelitternes oprør og Herrens straf

**1** Da brød hele menigheden ud i høje råb, og folket græd hele natten. **2** Alle israelitterne gav ondt af sig mod Moses og Aron, og hele menigheden sagde til dem: »Gid vi var døde i Egypten! Eller gid vi var døde i ørkenen her! **3** Hvorfor fører Herren os til dette land, hvor vi skal falde for sværdet og vores kvinder og børn blive taget som bytte? Var det ikke bedre, om vi vendte tilbage til Egypten?« **4** Og de sagde til hinanden: »Lad os vælge os en anfører og vende tilbage til Egypten!« **5** Da kastede Moses og Aron sig ned foran hele israelitternes menighed, **6** og Josva, Nuns søn, og Kaleb, Jefunnes søn, som havde været med til at udspejde landet, flængede deres klæder **7** og sagde til hele israelitternes menighed: »Det land, vi drog igennem og udspejdede, er et meget, meget herligt land. **8** Hvis Herren holder af os, vil han føre os ind i dette land og give os det, et land der flyder med mælk og honning. **9** Gør ikke oprør mod Herren! I skal ikke være bange for landets befolkning, dem æder vi! Deres skygge har forladt dem, men Herren er med os. I skal ikke være bange for dem!« **10** Hele menigheden truede med at stene dem, men Herrens herlighed viste sig ved Åbenbaringsteltet for alle israelitterne. **11** Og Herren sagde til Moses: »Hvor længe skal dette folk håne mig? Hvor længe skal de vise mig mistillid trods alle de tegn, jeg har gjort blandt dem? **12** Jeg vil slå dem med pest og tilintetgøre dem; men dig vil jeg gøre til et folk, der er større og mægtigere end de.« **13** Men Moses sagde til Herren: »Hvad nu, hvis egypterne får det at høre? Du førte jo dette folk op derfra i din styrke. **14** Og hvad nu, hvis de fortæller det til indbyggerne i dette land? De har jo hørt, at du bor hos dette folk, Herre, og at du viser dig ansigt til ansigt, at din sky står over dem, og at du går foran dem i en skysøjle om dagen og i en ildsøjle om natten. **15** Hvis du nu dræber dette folk alle som én, vil de folk, som har hørt om dig, sige: **16** ›Fordi Herren ikke magtede at føre dette folk ind i det land, han havde lovet dem, slog han dem ned i ørkenen‹. **17** Lad nu Herrens styrke vise sig i sin storhed på den måde, du selv har sagt: **18** ›Herren er sen til vrede og rig på troskab. Han tilgiver skyld og overtrædelse, men han lader ikke den skyldige ustraffet; han straffer fædres skyld på børn, børnebørn og oldebørn.‹ **19** Tilgiv dog i din store troskab dette folk dets skyld, sådan som du har båret over med dette folk lige fra Egypten til nu!« **20** Herren svarede: »På din bøn vil jeg tilgive dem. **21** Men så sandt jeg lever, og så sandt Herrens herlighed fylder hele jorden: **22** Ingen af de mænd, som har set min herlighed og de tegn, jeg har gjort i Egypten og i ørkenen, og som for tiende gang har udæsket mig og ikke har adlydt mig, **23** skal få det land at se, som jeg har lovet deres fædre. Ingen af dem, der har hånet mig, skal få det at se. **24** Men i min tjener Kaleb var der en anden ånd; han var fuldt og helt med mig, ham vil jeg føre ind i det land, han har været i, og hans efterkommere skal tage det i besiddelse.« **25** – I Slettelandet bor amalekitterne og kana’anæerne. – »I morgen skal I bryde op og begive jer ind i ørkenen i retning mod Sivhavet.«

**26** Herren sagde til Moses og Aron: **27** »Hvor længe skal jeg holde denne onde menighed ud, som giver ondt af sig mod mig? Jeg har hørt, hvordan israelitterne giver ondt af sig mod mig. **28** Sig til dem: Så sandt jeg lever, siger Herren: Som jeg selv har hørt jer sige, vil jeg gøre mod jer. **29** Her i ørkenen skal jeres lig komme til at ligge i fuldt tal, alle som er blevet mønstret fra tyve år og opefter, fordi I har givet ondt af jer mod mig. **30** Ingen af jer, undtagen Kaleb, Jefunnes søn, og Josva, Nuns søn, skal komme ind i det land, som jeg svor, jeg ville lade jer bo i. **31** I sagde, at jeres familier ville blive taget som bytte; men dem vil jeg føre derind, og de skal lære det land at kende, som I har vraget. **32** Men jeres lig skal ligge her i ørkenen. **33** Jeres sønner skal leve som hyrder i ørkenen i fyrre år, og de skal bære straffen for jeres utroskab, indtil I alle sammen ligger som lig i ørkenen. **34** Ligesom I brugte fyrre dage til at udspejde landet, skal I bære jeres straf i fyrre år, et år for hver dag, og I skal erfare, hvad det vil sige at have mig til fjende. **35** Jeg, Herren, har talt! Ja, sådan vil jeg handle mod hele denne onde menighed, der har rottet sig sammen mod mig. Her i ørkenen skal de omkomme, her skal de dø!«

**36** De mænd, Moses havde sendt af sted for at udspejde landet, og som kom tilbage og fik hele menigheden til at give ondt af sig mod ham ved at udsprede rygter om landet, **37** de mænd, der havde udspredt onde rygter om landet, led en brat død for Herrens ansigt. **38** Og af de mænd, der var draget ud for at udspejde landet, blev kun Josva, Nuns søn, og Kaleb, Jefunnes søn, i live.

**39** Da Moses sagde dette til alle israelitterne, blev folket grebet af sorg. **40** Næste morgen ville de drage højt op i bjerglandet, og de sagde: »Vi har syndet! men nu vil vi drage op til det sted, Herren talte om.« **41** Men Moses sagde: »Hvorfor vil I overtræde Herrens befaling? Det vil mislykkes! **42** Drag ikke op, for Herren vil ikke være hos jer. I må ikke blive slået af jeres fjender! **43** Der vil I blive mødt af amalekitterne og kana’anæerne, og I vil falde for sværdet. I har jo vendt jer fra Herren; derfor vil han ikke være med jer.« **44** Alligevel var de overmodige nok til at drage højt op i bjerglandet, men hverken Herrens pagts ark eller Moses veg fra lejren. **45** Og amalekitterne og kana’anæerne, som boede i bjerglandet, drog ned og slog dem og splittede dem, helt til Horma.

### 4 Mos 15

#### Bestemmelser om afgrødeofre og drikofre

**1** Herren talte til Moses og sagde: **2** Tal til israelitterne og sig til dem: Når I kommer ind i det land, jeg giver jer at bo i, **3** og I vil bringe Herren et offer, enten et brændoffer eller et slagtoffer af hornkvæg eller småkvæg, for at opfylde et løfte eller for at give et frivilligoffer eller ved jeres fester, og således berede Herren en liflig duft, **4** så skal den, der bringer sin gave til Herren, som afgrødeoffer bringe en tiendedel efa fint mel, rørt op med en fjerdedel hin olie. **5** Sammen med brændofferet eller slagtofferet skal du som drikofre bringe en fjerdedel hin vin for hvert lam. **6** Eller hvis det er en vædder, skal du som afgrødeoffer sammen med den bringe to tiendedele efa fint mel, rørt op med en tredjedel hin olie. **7** Og du skal bringe en tredjedel hin vin som drikoffer, en liflig duft for Herren. **8** Når du bringer Herren en tyrekalv som brændoffer eller som slagtoffer for at opfylde et løfte eller som måltidsoffer, **9** så skal man som afgrødeoffer sammen med tyrekalven bringe tre tiendedele efa fint mel, rørt op med en halv hin olie. **10** Og du skal bringe en halv hin vin som drikoffer, et offer, en liflig duft for Herren. **11** Sådan skal man bære sig ad med hver okse, hver vædder, hvert lam og hvert kid. **12** Sådan skal I bære jer ad med hvert enkelt dyr, uanset hvor mange I ofrer. **13** Alle landets egne skal udføre disse ting på denne måde, når de bringer et offer, en liflig duft for Herren. **14** Når en fremmed, der bor som gæst hos jer, eller når en, der har boet blandt jer slægt efter slægt, vil bringe et offer, en liflig duft for Herren, skal han gøre, som I gør. **15** Én og samme ordning skal gælde for jer og for de fremmede, der bor som gæst hos jer; det skal være en eviggyldig ordning for jer, slægt efter slægt. For Herrens ansigt gælder det samme for de fremmede som for jer. **16** Der gælder én og samme lov og én og samme forordning for jer og for de fremmede, der bor som gæst hos jer.

**17** Herren talte til Moses og sagde: **18** Tal til israelitterne og sig til dem: Når I kommer ind i det land, jeg fører jer til, **19** og I spiser af landets brød, så skal I yde en afgift til Herren; **20** I skal yde det første af jeres dej, bagt som ringbrød; som en afgift fra tærskepladsen skal I yde det. **21** Af det første af jeres dej skal I give Herren en afgift, slægt efter slægt.

**22** Når I uforsætligt undlader at følge en af alle disse befalinger, som Herren har talt til Moses, **23** alt det, Herren har befalet jer ved Moses, lige fra den dag, Herren befalede det, og siden hen, slægt efter slægt, **24** hvis det altså er uforsætligt, og uden at menigheden ved af det, så skal hele menigheden bringe en tyrekalv som brændoffer, en liflig duft for Herren, sammen med det tilhørende afgrødeoffer og drikoffer i overensstemmelse med forordningen, samt en gedebuk som syndoffer. **25** På den måde skaffer præsten hele israelitternes menighed soning, så de får tilgivelse; det var jo uforsætligt, og de har bragt deres gave, et offer til Herren, og deres syndoffer for Herrens ansigt for deres uforsætlige synds skyld. **26** Hele israelitternes menighed får tilgivelse, også de fremmede, der bor som gæst blandt jer; hele folket hæfter jo for den uforsætlige synd.

**27** Hvis et menneske synder uforsætligt, skal han bringe en årgammel ged som syndoffer. **28** Præsten skal skaffe det menneske, der har syndet uforsætligt, soning for Herrens ansigt; han skal skaffe ham soning, så han får tilgivelse. **29** Der gælder én og samme lov for landets egne, israelitterne, og for de fremmede, der bor som gæst blandt jer, når nogen synder uforsætligt. **30** Men den, der synder med vilje, hvad enten det er en af landets egne eller en af de fremmede, håner Herren; det menneske skal udryddes fra sit folk. **31** For han har ladet hånt om Herrens ord og overtrådt hans bud. Det menneske skal udryddes; han må selv bære sin straf.

#### Brud på sabbatsloven

**32** Mens israelitterne var i ørkenen, opdagede de en mand, der samlede brænde på sabbatsdagen. **33** De, der traf ham i færd med at samle brænde, førte ham til Moses og Aron og hele menigheden. **34** De holdt ham i forvaring, for der var ingen afgørelse om, hvad der skulle gøres ved ham. **35** Herren sagde til Moses: »Manden skal lide døden! Lad hele menigheden stene ham uden for lejren.« **36** Så førte de ham uden for lejren og stenede ham til døde, sådan som Herren havde befalet Moses.

#### Forordning om kvaster på kappen

**37** Herren talte til Moses og sagde: **38** Tal til israelitterne og sig til dem, at de slægt efter slægt skal sætte kvaster i hjørnerne af deres kapper og en purpurblå snor i hver kvast. **39** Det skal I have som kvast, og når I ser den, skal I huske på alle Herrens befalinger og følge dem og ikke lade jer lede af det, jeres hjerte tragter efter, og som jeres øjne ser, det I horer med. **40** Men I skal huske alle mine befalinger og følge dem, så I bliver hellige for jeres Gud. **41** Jeg er Herren jeres Gud, der førte jer ud af Egypten for at være jeres Gud. Jeg er Herren jeres Gud!

### 4 Mos 16

#### Koras, Datans og Abirams oprør mod Moses

**1** Kora, søn af Jis’har, søn af Kehat, søn af Levi, og rubenitterne Datan og Abiram, Eliabs sønner, og On, Pelets søn, **2** mødte op hos Moses sammen med 250 israelitiske mænd, menighedens overhoveder, højt ansete i forsamlingen, navnkundige mænd. **3** De samlede sig om Moses og Aron og sagde til dem: »Nu kan det være nok! Hele menigheden er hellig, alle som én, og Herren er midt iblandt dem. Hvorfor ophøjer I jer så over Herrens forsamling?« **4** Da Moses hørte det, kastede han sig ned. **5** Derpå sagde han til Kora og hele hans flok: »I morgen tidlig vil Herren give til kende, hvem der hører ham til, hvem der er hellig og må ofre til ham; den, han udvælger, må ofre til ham. **6** Sådan skal I gøre: I morgen skal du, Kora, og hele din flok tage fyrbækkener, **7** gøre ild på dem og lægge røgelse på for Herrens ansigt. Den, Herren så udvælger, er den hellige. Nu kan det være nok, levitter!«

**8** Moses sagde til Kora: »Hør nu, levitter! **9** Kan det ikke være nok, at Israels Gud har givet jer en særstilling i Israels menighed og ladet jer træde frem for at udføre arbejdet i Herrens bolig og forrette tjeneste for menigheden? **10** Han har ladet dig og dine brødre levitterne træde frem for sig, og nu forlanger I også præstetjenesten! **11** Du og hele denne flok har i sandhed rottet jer sammen mod Herren; hvad er Aron, siden I giver ondt af jer mod ham?«

**12** Så sendte Moses bud efter Datan og Abiram, Eliabs sønner, men de sagde: »Vi kommer ikke! **13** Kan det ikke være nok, at du har ført os op fra et land, der flød med mælk og honning, for at lade os dø i ørkenen? Nu vil du også gøre dig til hersker over os! **14** Du har ikke ført os ind i et land, der flyder med mælk og honning, og givet os marker eller vingårde. Tror du, du kan gøre mændene her blinde? Vi kommer ikke!« **15** Da blev Moses meget vred, og han sagde til Herren: »Tag ikke hensyn til deres offergaver! Jeg har ikke taget et eneste æsel fra dem! Jeg har ikke gjort en eneste af dem noget ondt!«

**16** Moses sagde til Kora: »I morgen skal du og hele flokken træde frem for Herrens ansigt sammen med Aron. **17** Hver af jer skal tage et fyrbækken og komme røgelse på, og I skal frembære hver sit fyrbækken for Herrens ansigt, i alt 250 fyrbækkener. Også du og Aron skal hver tage sit!« **18** Hver af dem tog så et fyrbækken, gjorde ild på det og kom røgelse på. Moses og Aron stillede sig ved indgangen til Åbenbaringsteltet, **19** mens Kora samlede hele flokken om dem ved indgangen til Åbenbaringsteltet. Så viste Herrens herlighed sig for hele menigheden. **20** Og Herren sagde til Moses og Aron: **21** »Træk jer væk fra flokken her, for jeg vil straks gøre det af med den!« **22** Men de kastede sig ned og sagde: »Gud, du Gud, der giver alle skabninger livsånde, lader du din vrede ramme hele menigheden, fordi én mand synder?« **23** Herren svarede Moses: **24** »Sig til menigheden, der står omkring Koras, Datans og Abirams bolig, at de skal gå væk.«

**25** Moses rejste sig, gik hen til Datan og Abiram, fulgt af Israels ældste, **26** og sagde til menigheden: »Fjern jer fra disse ugudelige menneskers telte, og rør ikke ved noget, der tilhører dem, ellers mister også I livet på grund af alle deres synder.« **27** Så gik de væk fra Koras, Datans og Abirams bolig, men Datan og Abiram gik ud og stillede sig i teltåbningen med deres kvinder og børn, store og små. **28** Moses sagde: »Sådan skal I erkende, at det er Herren, der har sendt mig for at gøre alle disse gerninger, og ikke noget, der kommer fra mig selv: **29** Hvis disse mennesker dør ligesom alle andre mennesker, og hvis den skæbne, der rammer andre mennesker, også rammer dem, så er det ikke Herren, der har sendt mig. **30** Men hvis Herren skaber noget uhørt, og jorden spærrer sit gab op og sluger dem med alt, hvad de ejer, så de styrter levende ned i dødsriget, så ved I, at disse mænd har hånet Herren!«

**31** Så snart han havde sagt disse ord, revnede jorden under dem. **32** Jorden åbnede sit gab og slugte dem sammen med deres familier og alle de mennesker, der hørte til Kora, og alle deres ejendele. **33** De og alle, der hørte til dem, styrtede levende ned i dødsriget, og jorden lukkede sig over dem; de blev udryddet fra forsamlingen. **34** Men hele Israel, der stod rundt om dem, flygtede ved deres skrig, for de tænkte: »Jorden skal ikke sluge os!« **35** En ild slog ud fra Herren og fortærede de 250 mand, der ofrede røgelse.

### 4 Mos 17

**1** Da sagde Herren til Moses: **2** »Sig til præsten Eleazar, Arons søn, at han skal tage fyrbækkenerne ud af ilden, for de er hellige; og spred så gløderne. **3** Fyrbækkenerne, som tilhørte de mænd, hvis synd kostede dem livet, skal man udhamre til tynde plader til beklædning af alteret; for de frembar dem for Herrens ansigt, så de blev hellige. De skal være et tegn for israelitterne.« **4** Så tog præsten Eleazar bronzefyrbækkenerne, som de mænd, der var brændt, havde frembåret, og de blev hamret ud til beklædning af alteret. **5** Det skulle være en påmindelse for israelitterne om, at ingen uindviet, ingen der ikke var af Arons slægt, måtte brænde røgelse for Herrens ansigt; ellers ville det gå, som det gik Kora og hans flok, sådan som Herren havde sagt til ham gennem Moses.
**6** Den næste dag gav hele israelitternes menighed ondt af sig mod Moses og Aron og sagde: »Det er jer, der har dræbt Herrens folk!« **7** Men da menigheden samlede sig om Moses og Aron, vendte de sig mod Åbenbaringsteltet, og se, skyen dækkede det, og Herrens herlighed viste sig. **8** Moses og Aron trådte hen foran Åbenbaringsteltet, **9** og Herren talte til Moses og sagde: **10** »Fjern jer fra flokken her, for jeg vil straks gøre det af med den!« og de kastede sig ned. **11** Da sagde Moses til Aron: »Tag fyrbækkenet, læg ild fra alteret på det og kom røgelse på. Gå så hurtigt hen til menigheden og skaf den soning, for Herren har sluppet vreden løs, plagen er brudt ud!« **12** Aron tog fyrbækkenet, sådan som Moses havde befalet, og løb midt ind i forsamlingen, og da var plagen allerede brudt ud blandt folket. Han kom røgelsen på, og på den måde skaffede han folket soning. **13** Han stillede sig mellem de døde og de levende, og så standsede plagen. **14** 14.700 døde af plagen; dertil kom de, der var døde på grund af Kora. **15** Da Aron vendte tilbage til Moses ved indgangen til Åbenbaringsteltet, var plagen standset.

#### Arons blomstrende stav

**16** Herren talte til Moses og sagde: **17** »Sig til israelitterne, at du skal have en stav for hvert fædrenehus, fra alle overhovederne for deres fædrenehuse, tolv stave. Du skal skrive hver enkelts navn på hans stav; **18** Arons navn skal du skrive på Levis stav, for der er kun én stav for hver stammes overhoved. **19** Du skal lægge dem i Åbenbaringsteltet foran Vidnesbyrdet, dér hvor jeg åbenbarer mig for jer. **20** Den stav, som tilhører den mand, jeg udvælger, skal sætte skud, og jeg vil få israelitterne til at holde op med at give ondt af sig mod jer, så jeg slipper for at høre det.« **21** Det sagde Moses til israelitterne, og alle deres høvdinge gav ham en stav, en stav for hvert overhoved for fædrenehusene, i alt tolv stave; Arons stav var blandt dem. **22** Moses lagde stavene for Herrens ansigt i Vidnesbyrdets telt.

**23** Da Moses dagen efter gik ind i Vidnesbyrdets telt, havde Arons stav, staven for Levis hus, sat skud. Den havde sat skud, fået blomster og bar modne mandler. **24** Så tog Moses alle stavene, der lå for Herrens ansigt, ud til alle israelitterne; de så på dem og tog hver sin stav. **25** Men Herren sagde til Moses: »Læg Arons stav tilbage foran Vidnesbyrdet; den skal opbevares som tegn for genstridige. Og få dem så til at holde op med at give ondt af sig, så jeg slipper for at høre det; ellers dør de!« **26** Moses gjorde, sådan som Herren havde befalet ham.

#### Præsternes og levitternes pligt og ret

**27** Men israelitterne sagde til Moses: »Vi omkommer! Vi går til grunde! Vi går alle sammen til grunde! **28** Enhver, der kommer Herrens bolig nær, dør! Skal vi omkomme alle sammen?«

### 4 Mos 18

**1** Da sagde Herren til Aron: »Du og dine sønner skal sammen med dit fædrenehus have ansvaret for helligdommen, og du skal sammen med dine sønner have ansvaret for jeres præstetjeneste. **2** Du skal også lade dine brødre, Levis stamme, din fædrenestamme, træde frem sammen med dig; de skal være tilknyttet dig og hjælpe dig, når du sammen med dine sønner opholder dig foran Vidnesbyrdets telt. **3** De skal varetage vagttjenesten for dig i hele teltet, men de må ikke komme de hellige genstande og alteret nær; ellers dør både de og I. **4** De skal være tilknyttet dig og varetage vagttjenesten i Åbenbaringsteltet med alt arbejdet i teltet. Ingen uindviet må komme jer nær. **5** I skal vogte helligdommen og alteret; så vil israelitterne ikke igen blive ramt af vrede. **6** Nu har jeg ud af israelitternes midte udtaget jeres brødre, levitterne, som gave til jer; de er overgivet til Herren for at udføre arbejdet i Åbenbaringsteltet. **7** Men du og dine sønner skal forrette jeres præstetjeneste i alt, hvad der har med alteret at gøre og med det, der er inde bag forhænget; I skal udføre selve tjenesten. Jeg giver jer præstetjenesten som gave; men den uindviede, der kommer nær, skal lide døden!«
**8** Herren sagde til Aron: »Nu overdrager jeg dig opsynet med alle de helliggaver, israelitterne bringer som afgift til mig. Jeg giver dem til dig og dine sønner som jeres andel, en eviggyldig rettighed. **9** Af det højhellige, der ikke skal brændes, skal dette tilfalde dig: alle deres gaver i form af afgrødeofre, syndofre og skyldofre, som de giver mig; det er højhelligt, det tilfalder dig og dine sønner. **10** Du skal spise det på et højhelligt sted. Alle mænd må spise det. Du skal regne det for helligt.

**11** Som afgift af alle israelitternes gaver skal deres svingningsofre tilfalde dig; dem giver jeg dig og dine sønner og døtre som en eviggyldig rettighed. Enhver i dit hus, der er ren, må spise det. **12** Jeg giver dig alt det bedste af olien og alt det bedste af vinen og kornet, den førstegrøde man giver Herren. **13** Den første afgrøde af alt det, der vokser i landet, den man bringer til Herren, skal tilfalde dig. Enhver i dit hus, der er ren, må spise det. **14** Alt, hvad der er lagt band på i Israel, skal tilfalde dig. **15** Af alt levende, man kan ofre til Herren, skal det første, der kommer ud af moderlivet, tilfalde dig; det gælder både mennesker og dyr. Dog skal du frikøbe den førstefødte af mennesker, og ligeledes skal du frikøbe det førstefødte af urene dyr. **16** Dem, der skal frikøbes, skal du frikøbe efter takseringen, når de er en måned gamle: fem sekel efter helligdommens vægt; en sekel er tyve gera. **17** Men førstefødte okser, får eller geder må du ikke frikøbe; de er hellige. Deres blod skal du stænke på alteret, og deres fedt skal du brænde som et offer, en liflig duft for Herren. **18** Men deres kød skal tilfalde dig; det skal tilfalde dig ligesom svingnings-bryststykket og det højre lårstykke. **19** Alle de hellige afgifter, som israelitterne yder Herren, giver jeg dig og dine sønner og døtre hos dig, som en eviggyldig rettighed; det skal være en evig saltpagt for Herrens ansigt for dig og dine børn hos dig.«

**20** Herren sagde til Aron: »Du får ingen arvelod i deres land, og du får ikke del blandt dem; jeg er din lod og del blandt israelitterne. **21** Levitterne giver jeg al tiende i Israel som arvelod, til gengæld for det arbejde, de udfører i Åbenbaringsteltet, **22** så israelitterne ikke mere skal komme Åbenbaringsteltet nær og pådrage sig skyld og dø. **23** Levitterne skal udføre arbejdet i Åbenbaringsteltet, og de skal have ansvaret for det. Det skal være en eviggyldig ordning for jer, slægt efter slægt. Blandt israelitterne skal de ikke have arvelod. **24** For den tiende, israelitterne yder Herren som afgift, giver jeg levitterne som arvelod; derfor har jeg sagt til dem, at de ikke skal have arvelod blandt israelitterne.«

**25** Herren talte til Moses og sagde: **26** »Du skal tale til levitterne og sige til dem: Når I fra israelitterne modtager den tiende, som jeg har tildelt jer som jeres arvelod fra dem, så skal I som afgift til Herren yde en tiendedel af tienden. **27** Det skal regnes som jeres afgift, som var det kornet fra tærskepladsen og udbyttet fra vinpersen. **28** På den måde yder også I afgift til Herren af al den tiende, I modtager fra israelitterne, og heraf skal I give den afgift, der tilkommer Herren, til præsten Aron. **29** Af alle de gaver, I får, skal I yde fuld afgift til Herren; helliggaven til ham skal være det bedste af tienden. **30** Du skal sige til dem: Når I har ydet det bedste af tienden – det gælder for levitterne som afgrøde fra tærskeplads og vinperse – **31** så må I og jeres familie spise resten et hvilket som helst sted, for det er jeres løn for arbejdet i Åbenbaringsteltet. **32** Når I yder det bedste af tienden, pådrager I jer ikke skyld, og I vanhelliger ikke israelitternes helliggaver; så skal I ikke dø!«

### 4 Mos 19

#### Love om renselse

**1** Herren talte til Moses og Aron og sagde: **2** Dette er det lovbud, Herren har befalet: Sig til israelitterne, at de skal tage dig en lydefri rød ko, som er uden fejl, og som endnu ikke har båret åg. **3** Den skal I give til præsten Eleazar, og den skal føres uden for lejren og slagtes i hans nærvær. **4** Præsten Eleazar skal tage noget af dens blod på sin finger og stænke det syv gange hen imod forsiden af Åbenbaringsteltet. **5** Derpå skal koen brændes, mens han ser på det; dens hud, dens kød og dens blod skal brændes tillige med tarmindholdet. **6** Præsten skal tage cedertræ, isop og karminrødt garn og kaste det på bålet med koen. **7** Så skal præsten vaske sit tøj og bade sin krop i vand; derefter må han komme ind i lejren; præsten er uren indtil aften. **8** Han, som brændte den, skal vaske sit tøj og bade sin krop i vand; han er uren indtil aften. **9** Derpå skal en mand, der er ren, samle asken fra koen og lægge den uden for lejren på et rent sted. Den skal israelitternes menighed opbevare til brug i renselsesvandet. Det er et syndoffer. **10** Den, der samler koens aske, skal vaske sit tøj; han er uren indtil aften. Det skal være en eviggyldig ordning for israelitterne og for de fremmede, der bor som gæst blandt dem.

**11** Den, der rører ved liget af et menneske, er uren i syv dage. **12** Han skal rense sig for synd med asken på den tredje og den syvende dag, så er han ren. Hvis han ikke renser sig for synd på den tredje og den syvende dag, er han ikke ren. **13** Enhver, der rører ved liget af et menneske, ved én der er død, og som ikke renser sig for synd, gør Herrens bolig uren. Det menneske skal udryddes fra Israel, fordi der ikke er stænket renselsesvand på ham. Han er uren; hans urenhed hænger endnu ved ham.

**14** Dette er loven: Når et menneske dør i et telt, er enhver, der kommer ind i teltet, og enhver, der er i teltet, uren i syv dage. **15** Ethvert åbent kar, der ikke er bundet noget over, er urent. **16** Enhver, der på åben mark rører ved én, der er dræbt af sværdet eller er død på anden vis, eller ved knogler af et menneske eller ved en grav, er uren i syv dage. **17** Man skal tage noget af asken fra det brændte syndoffer med henblik på den urene og hælde frisk vand over den i en skål. **18** Så skal en mand, der er ren, tage isop, dyppe den i vandet og stænke det på teltet og på alle de genstande og de mennesker, som var dér, og på den, der har rørt ved knogler eller ved én, der er dræbt eller er død på anden vis, eller ved en grav. **19** Den rene skal stænke det på den urene den tredje og den syvende dag; på den måde har han renset ham for synd på den syvende dag. Derpå skal han vaske sit tøj og bade sig i vand; så er han ren, når det bliver aften.

**20** Den, som er uren og ikke renser sig for synd, det menneske skal udryddes fra forsamlingen, for han har gjort Herrens helligdom uren; der er ikke stænket renselsesvand på ham, han er uren. **21** Det skal være en eviggyldig ordning for jer. Den, der stænker renselsesvandet, skal vaske sit tøj, og den, der rører renselsesvandet, er uren indtil aften. **22** Alt, hvad den urene rører ved, er urent, og den, der rører ved det, er uren indtil aften.

### 4 Mos 20

#### Moses slår vand af klippen

**1** I den første måned kom hele israelitternes menighed til Sins ørken, og folket slog sig ned i Kadesh. Dér døde Mirjam, og dér blev hun begravet.

**2** Der var ikke vand til menigheden, så de samlede sig om Moses og Aron. **3** Folket rettede anklager mod Moses og sagde: »Var vi bare omkommet ligesom vore brødre for Herrens ansigt. **4** Hvorfor har I ført Herrens forsamling ud i denne ørken, så både vi og vort kvæg skal dø her? **5** Hvorfor har I ført os op fra Egypten og bragt os til dette frygtelige sted, hvor der hverken er korn eller figner eller druer eller granatæbler, og hvor der ikke er vand at drikke?« **6** Moses og Aron forlod forsamlingen og gik hen til indgangen til Åbenbaringsteltet; de kastede sig ned, og Herrens herlighed viste sig for dem. **7** Herren sagde til Moses: **8** »Tag staven, og kald menigheden sammen. Du og din bror Aron skal tale til klippen for øjnene af dem, så vil den give vand. Du skal få vand ud af klippen til dem og give menigheden og dens kvæg at drikke.« **9** Så tog Moses staven, der lå for Herrens ansigt, sådan som Herren havde befalet ham. **10** Moses og Aron kaldte forsamlingen hen foran klippen, og Moses sagde til dem: »Hør nu, I trodsige! Mon vi kan få vand ud til jer af denne klippe?« **11** Så løftede Moses hånden og slog to gange på klippen med sin stav, og der strømmede rigeligt vand ud, så både menigheden og deres kvæg kunne drikke. **12** Men Herren sagde til Moses og Aron: »I troede ikke på mig og agtede ikke min hellighed for øjnene af israelitterne; derfor skal I ikke komme til at føre denne forsamling til det land, jeg har givet dem.«

**13** Det er Meribas vand, hvor israelitterne kom med anklager mod Herren, og hvor han viste sin hellighed på dem.

#### Forhandlinger med Edom

**14** Fra Kadesh sendte Moses bud til Edoms konge: »Dette siger din broder Israel: Du kender alle de trængsler, der har ramt os. **15** Vores fædre drog ned til Egypten; der boede vi i lang tid, og egypterne mishandlede os og vores fædre. **16** Men vi råbte til Herren, og Herren hørte os; han sendte en engel og førte os ud af Egypten. Nu er vi i Kadesh, en by der ligger på grænsen til dit landområde. **17** Lad os nu drage gennem dit land. Vi går ikke gennem marker og vingårde, og vi drikker ikke brøndvandet. Vi går ad Kongevejen uden at dreje af til højre eller til venstre, indtil vi er kommet igennem dit område.« **18** Men Edom svarede ham: »Du må ikke drage igennem hos mig. Hvis du gør det, går jeg imod dig med sværd i hånd.« **19** Israelitterne sagde til ham: »Vi drager op ad vejen. Drikker jeg og mit kvæg noget af dit vand, betaler jeg for det. Det er ikke noget at tale om! Jeg ønsker blot at vandre igennem landet.« **20** Men han svarede: »Du må ikke drage igennem!« Og Edom rykkede ud mod ham med en stor og stærk hær. **21** Edom nægtede Israel at drage gennem sit område, og Israel drejede udenom.

#### Arons død

**22** Så brød israelitterne op fra Kadesh, og hele israelitternes menighed kom til bjerget Hor. **23** Og ved bjerget Hor på grænsen til Edom sagde Herren til Moses og Aron: **24** »Aron skal gå til sin slægt; han må ikke komme ind i det land, jeg har givet israelitterne, for I trodsede Herrens befaling ved Meribas vand. **25** Tag Aron og hans søn Eleazar og før dem op på bjerget Hor. **26** Tag så klæderne af Aron, og giv hans søn Eleazar dem på. Dér skal Aron gå til sin slægt og dø.« **27** Moses gjorde, som Herren havde befalet; de gik op på bjerget Hor for øjnene af hele menigheden. **28** Moses tog klæderne af Aron og gav hans søn Eleazar dem på. Dér, på toppen af bjerget, døde Aron, og Moses og Eleazar gik ned fra bjerget. **29** Da hele menigheden så, at Aron var død, græd hele Israels hus over ham i tredive dage.

### 4 Mos 21

#### Sejren ved Horma

**1** Da de kana’anæere – kongen i Arad – som boede i Sydlandet, hørte, at israelitterne var på vej ad Atarim-vejen, angreb de israelitterne og tog nogle af dem til fange. **2** Da aflagde Israel dette løfte til Herren: »Hvis du giver dette folk i min magt, vil jeg lægge band på deres byer.« **3** Herren bønhørte israelitterne og gav kana’anæerne i deres magt. Israelitterne lagde band på dem og deres byer, og stedet fik navnet Horma.

#### Kobberslangen

**4** Så brød de op fra bjerget Hor i retning mod Sivhavet for at gå uden om Edom. Undervejs mistede folket tålmodigheden **5** og talte mod Gud og mod Moses: »Hvorfor har I ført os op fra Egypten for at dø i ørkenen? Her er jo hverken brød eller vand, og vi er lede ved den elendige føde.« **6** Men Herren sendte slanger, som bed folket, og mange israelitter døde. **7** Da kom folket til Moses og sagde: »Vi har syndet, for vi har talt mod Herren og mod dig. Bed til Herren om, at han skal fjerne slangerne fra os!« Moses bad for folket, **8** og Herren sagde til Moses: »Lav en slange og sæt den på en stang! Enhver, der er blevet bidt, og som ser på den, skal beholde livet.« **9** Så lavede Moses en kobberslange og satte den på en stang; hvis nogen så blev bidt af en slange og rettede sit blik mod kobberslangen, beholdt han livet.

#### Erobringerne i Østjordanlandet

**10** Derpå brød israelitterne op og slog lejr i Obot. **11** De brød op fra Obot og slog lejr i Ijje-ha-Abarim i ørkenen øst for Moab. **12** Derfra brød de op og slog lejr i Zered-dalen. **13** Derfra brød de op og slog lejr i ørkenen på den anden side af Arnonfloden, som kommer fra amoritternes område. Arnon er grænsen mellem moabitterne og amoritterne. **14** Derfor hedder det i Bogen om Herrens Krige:

> »....Vaheb i Sufa og dalene,  
> Arnon **15** og dalenes skråning,  
> som strækker sig hen imod Ar  
> og grænser til Moabs område.«

**16** Derfra drog de til Be’er. Det er den brønd, hvor Herren sagde til Moses: »Kald folket sammen, så vil jeg give dem vand.« **17** Da sang israelitterne denne sang:

> »Brønd, væld frem!  
> Syng om den!  
>  **18** Brønden, som stormænd gravede,  
> som folkets fyrster borede,  
> fyrster med scepter og herskerstav.«

Fra ørkenen drog de til Mattana, **19** fra Mattana til Nahaliel, fra Nahaliel til Bamot **20** og fra Bamot til dalen i Moabs land neden for Pisgas tinde, hvorfra man har udsigt over ørkenlandet.

**21** Israelitterne sendte bud til amoritterkongen Sihon: **22** »Lad os drage gennem dit land! Vi drejer ikke af gennem marker og vingårde, vi drikker ikke af brøndvandet. Vi går ad Kongevejen, indtil vi er kommet igennem dit område.« **23** Men Sihon gav ikke Israel tilladelse til at drage igennem sit land. Sihon samlede hele sin hær og rykkede ud mod Israel i ørkenen; han kom til Jasa og gik til angreb på Israel. **24** Men Israel slog ham med sværd og erobrede hans land fra Arnon til Jabbok, lige til ammonitternes land, for ammonitternes grænse var befæstet. **25** Israel indtog alle disse byer og bosatte sig i alle amoritternes byer, i Heshbon med tilhørende småbyer. **26** Heshbon var amoritterkongen Sihons by. Han havde ført krig mod den tidligere moabitterkonge og havde taget hele hans land lige til Arnon. **27** Derfor siger digterne:

> »Kom til Heshbon, den skal bygges op,  
> Sihons by skal grundfæstes.  
>  **28** Ild slog ud fra Heshbon,  
> en flamme fra Sihons by;  
> den fortærede Ar i Moab,  
> Arnonhøjenes Ba’aler.  
>  **29** Ve dig, Moab!  
> Kemoshs folk, du er gået til grunde!  
> Sønnerne har han gjort til flygtninge,  
> døtrene er i fangenskab  
> hos amoritterkongen Sihon.  
>  **30** Vi skød dem ned,  
> Heshbon gik til grunde lige til Dibon;  
> vi tilintetgjorde dem lige til Nofa,  
> der ligger over for Medeba.«

**31** Så bosatte israelitterne sig i amoritternes land.

**32** Moses sendte nogle mænd ud for at udspionere Jazer, og israelitterne indtog den med tilhørende småbyer og fordrev amoritterne, som boede der. **33** Så begav de sig op i retning af Bashan, og med hele sin hær rykkede Bashans konge Og ud til kamp mod dem ved Edre’i. **34** Da sagde Herren til Moses: »Vær ikke bange for ham, for jeg giver ham og hele hans hær og hans land i din magt. Du skal gøre med ham, som du gjorde med amoritterkongen Sihon, der regerede i Heshbon.« **35** Så slog de ham og hans sønner og hele hans hær; der var ingen, der overlevede. Og de erobrede hans land.

### 4 Mos 22

#### Spåmanden Bileam

**1** Derpå brød israelitterne op, og de slog lejr på Moabs sletter, øst for Jordan, over for Jeriko.

**2** Balak, Sippors søn, så alt det, Israel havde gjort ved amoritterne, **3** og Moab blev grebet af frygt for folket, fordi det var talrigt. Moab gruede for israelitterne **4** og sagde til Midjans ældste: »Nu vil hele den sværm slikke landet omkring os i sig, på samme måde som okser slikker markens græs i sig.« Balak, Sippors søn, var dengang konge over Moab. **5** Han sendte bud til Bileam, Beors søn, i Petor, der ligger ved floden i hans folks sønners land, for at tilkalde ham; han sagde: »Der er et folk, som er draget ud af Egypten og nu dækker hele landet. Det har slået sig ned lige over for mig. **6** Kom derfor og forband dette folk for mig, for det er stærkere end jeg; måske kan jeg så slå det og jage det ud af landet. Jeg ved jo, at den, du velsigner, er velsignet, og den, du forbander, er forbandet.« **7** Så drog Moabs ældste og Midjans ældste af sted; de havde spåmandsløn med, og da de kom til Bileam, fortalte de ham, hvad Balak havde sagt. **8** Han sagde til dem: »Bliv her natten over, så skal jeg svare jer, hvad Herren taler til mig.« Så blev Moabs stormænd hos Bileam. **9** Men Gud kom til Bileam og sagde: »Hvem er de mænd, der er hos dig?« **10** Bileam sagde til Gud: »Moabs konge Balak, Sippors søn, har sendt dette bud til mig: **11** Se, det folk, der drog ud af Egypten, dækker nu hele landet. Kom og forband det for mig, måske kan jeg så gå til angreb på det og jage det bort.« **12** Men Gud sagde til Bileam: »Du må ikke gå med dem! Du må ikke forbande folket, for det er velsignet.«

**13** Næste morgen stod Bileam op og sagde til Balaks stormænd: »Drag hjem til jeres land, for Herren vil ikke lade mig gå med jer.« **14** Moabs stormænd drog af sted, og da de var kommet hjem til Balak, sagde de: »Bileam ville ikke følge med os.« **15** Balak sendte andre stormænd af sted; de var mægtigere og mere ansete end de forrige. **16** Da de var kommet til Bileam, sagde de til ham: »Dette siger Balak, Sippors søn: Sig dog ikke nej til at komme til mig! **17** Jeg vil betale dig rigeligt, og jeg vil gøre alt, hvad du siger til mig. Kom og forband dette folk for mig!« **18** Bileam svarede Balaks mænd: »Selv om Balak giver mig alt det sølv og guld, der kan være i hans hus, kan jeg ikke gøre noget som helst, der går imod Herren min Guds befaling. **19** Men bliv I nu her i nat; jeg skal få at vide, hvad mere Herren har at sige til mig.«

**20** Gud kom til Bileam om natten og sagde til ham: »Hvis mændene er kommet for at tilkalde dig, så stå op og gå med dem. Men du må ikke gøre andet end det, jeg siger til dig!« **21** Så stod Bileam op næste morgen, sadlede sit æsel og drog af sted sammen med Moabs stormænd.

**22** Men Gud blev vred over, at han tog af sted, og Herrens engel stillede sig i vejen for ham, da han kom ridende på sit æsel ledsaget af sine to tjenere. **23** Da æslet så Herrens engel stå på vejen med draget sværd i hånden, drejede det af fra vejen og gik ud på marken; men Bileam slog æslet for at få det ind på vejen igen. **24** Så stillede Herrens engel sig i en hulvej mellem vingårdene, hvor der var et stengærde på begge sider. **25** Da æslet så Herrens engel, klemte det sig ind mod muren, så det kom til at klemme Bileams fod mod muren, og han slog det igen. **26** Men Herrens engel gik længere frem og stillede sig på et så snævert sted, at det var umuligt at komme forbi til højre eller venstre. **27** Da æslet så Herrens engel, lagde det sig ned, mens Bileam sad på det, og Bileam blev vred og slog æslet med stokken. **28** Da åbnede Herren æslets mund, og det sagde til Bileam: »Hvad har jeg gjort dig, siden du nu har slået mig tre gange?« **29** Bileam sagde til æslet: »Du har tirret mig. Havde jeg haft et sværd i hånden, havde jeg slået dig ihjel!« **30** Men æslet sagde til Bileam: »Er jeg ikke dit eget æsel, som du har redet på, lige fra du var lille til i dag! Plejer jeg måske at behandle dig på den måde?« »Nej,« svarede han. **31** Da åbnede Herren Bileams øjne; han så Herrens engel stå på vejen med draget sværd i hånden, og han bøjede sig dybt. **32** Herrens engel sagde til ham: »Hvorfor har du slået dit æsel tre gange? Jeg har stillet mig i vejen for dig, for din rejse er overilet og imod min vilje. **33** Æslet så mig, og tre gange bøjede det af foran mig; hvis det ikke var bøjet af foran mig, ville jeg have dræbt dig, men æslet havde jeg ladet leve!« **34** Da sagde Bileam til Herrens engel: »Jeg har syndet! Jeg vidste jo ikke, at du havde stillet dig foran mig på vejen! Hvis nu dette er ondt i dine øjne, vender jeg om.« **35** Men Herrens engel sagde til Bileam: »Gå kun med disse mænd. Men du må kun sige det, jeg taler til dig.« Så drog Bileam videre sammen med Balaks stormænd.

**36** Da Balak hørte, at Bileam var kommet, gik han ham i møde ved Ar-Moab, der ligger ved grænsefloden Arnon, i det yderste af området. **37** Balak sagde til Bileam: »Når jeg nu sendte bud efter dig, hvorfor kom du så ikke til mig? Skulle jeg måske ikke være i stand til at betale dig?« **38** Bileam svarede Balak: »Nu er jeg jo kommet til dig! Men jeg er ikke i stand til at sige andet end det, Gud lægger mig i munden!« **39** Så fulgte Bileam med Balak, og da de kom til Kirjat-Husot, **40** slagtede Balak køer og får og sendte noget af det til Bileam og de stormænd, der var hos ham. **41** Næste morgen hentede Balak Bileam og førte ham op på Bamot-Ba’al; derfra kunne han se den yderste del af folket.

### 4 Mos 23

**1** Bileam sagde til Balak: »Byg mig syv altre her, og skaf mig syv tyre og syv væddere!« **2** Balak gjorde, som Bileam havde sagt, og han ofrede en tyr og en vædder på hvert alter. **3** Derpå sagde Bileam til Balak: »Bliv stående her ved dit brændoffer, mens jeg går derhen; måske vil Herren møde mig. Det, han lader mig se, vil jeg fortælle dig.« Så gik han hen på en nøgen klippeflade, **4** og her mødte Gud Bileam. Bileam sagde til ham: »Jeg har gjort de syv altre klar, og jeg har ofret en tyr og en vædder på hvert af dem.« **5** Da lagde Herren et ord i Bileams mund og sagde: »Vend tilbage til Balak og sig dette til ham!« **6** Han vendte tilbage til Balak, der stadig stod ved sit brændoffer sammen med alle Moabs stormænd. **7** Bileam fremsagde sit spådomsord:

> »Fra Aram lod Balak mig hente,  
> Moabs konge lod mig hente fra Østens bjerge:  
> ›Kom og forband Jakob for mig,  
> kom og nedkald vrede over Israel!‹  
>  **8** Hvordan skulle jeg forbande, når Gud ikke forbander?  
> Hvordan skulle jeg nedkalde vrede, når Herren ikke er vred?  
>  **9** Fra toppen af klipperne ser jeg det,  
> fra højene skimter jeg det;  
> se, det er et folk, der bor for sig selv,  
> det regner sig ikke blandt folkeslagene.  
>  **10** Hvem kan tælle Jakobs støvkorn,  
> hvem kan opregne Israels støvfnug?  
> Måtte jeg dø, som retskafne dør,  
> måtte jeg få et endeligt som de!«

**11** Men Balak sagde til Bileam: »Hvad er det, du gør imod mig? Jeg lod dig hente, for at du skulle forbande mine fjender, og nu har du velsignet dem!« **12** Han svarede: »Skal jeg da ikke omhyggeligt sige det, Herren lægger mig i munden?« **13** Så sagde Balak til ham: »Kom nu med mig til et andet sted, hvorfra du kan se folket. Her ser du kun den yderste del af det, ikke det hele. Derfra skal du forbande det for mig.« **14** Han tog ham med til udkigsstedet på Pisgas tinde, og han byggede syv altre og ofrede en tyr og en vædder på hvert af dem. **15** Bileam sagde til Balak: »Bliv stående her ved dit brændoffer, mens jeg går hen og møder Herren.« **16** Herren mødtes med Bileam og lagde et ord i hans mund, og så sagde han: »Vend tilbage til Balak og sig dette til ham!« **17** Han kom hen til Balak, der stadig stod ved sit brændoffer sammen med Moabs stormænd. Balak spurgte ham: »Hvad har Herren talt?« **18** Da fremsagde Bileam sit spådomsord:

> »Rejs dig, Balak, og hør efter,  
> lyt til mig, Sippors søn!  
>  **19** Gud er ikke et menneske, så han lyver,  
> et menneskebarn, så han angrer.  
> Når han har sagt noget, gør han det;  
> når han har lovet noget, lader han det ske:  
>  **20** ›Jeg har hentet ham til at velsigne,  
> han skal velsigne, jeg opgiver det ikke!‹  
>  **21** Der ses ingen elendighed i Jakob,  
> øjnes ingen ulykke i Israel;  
> Herren dets Gud er med det,  
> der lyder kongehyldest hos det.  
>  **22** Gud førte det ud af Egypten,  
> det bærer vildoksens horn.  
>  **23** Spådomskunst udretter intet mod Jakob,  
> trolddom intet mod Israel.  
> Nu siges det om Jakob og om Israel:  
> Hvad Gud dog har gjort!  
>  **24** Se, et folk, der står op som en hunløve  
> og rejser sig som en løve!  
> Det lægger sig ikke, før det har ædt sit bytte  
> og drukket de faldnes blod.«

**25** Balak sagde til Bileam: »Når du nu ikke forbander det, så lad i det mindste være med at velsigne det!« **26** Men Bileam svarede Balak: »Har jeg ikke allerede sagt dig, at jeg vil gøre alt, hvad Herren siger.«

**27** Balak sagde til Bileam: »Kom med, jeg vil tage dig hen til et andet sted. Måske vil Gud bifalde, at du forbander folket for mig dér.« **28** Så tog Balak Bileam op på toppen af Peor, hvorfra der er udsigt over ørkenlandet. **29** Bileam sagde til Balak: »Byg mig syv altre her, og skaf mig syv tyre og syv væddere!« **30** Balak gjorde, som Bileam havde befalet, og han ofrede en tyr og en vædder på hvert alter.

### 4 Mos 24

**1** Da Bileam så, at det var godt i Herrens øjne, at Israel blev velsignet, gik han ikke hen for at tage varsler, som han havde gjort de forrige gange, men vendte sig mod ørkenen. **2** Og da han løftede blikket og så Israel ligge lejret, stamme ved stamme, kom Guds ånd over ham, **3** og han fremsagde sit spådomsord:

> »Således siger Bileam, Beors søn,  
> således siger den mand, hvis øje ser klart;  
>  **4** således siger han, der hører Guds tale  
> og skuer den Almægtiges syner,  
> hensunken, men med øjnene åbne:  
>  **5** Hvor dejlige er dine telte, Jakob,  
> dine boliger, Israel!  
>  **6** Som palmer i lange rækker,  
> som haver ved en flod,  
> som aloe-træer, Herren har plantet,  
> som cedertræer ved vand.  
>  **7** Dets spande løber over med vand,  
> der er rigeligt vand til dets korn.  
> Dets konge er mægtigere end Agag,  
> dets kongedømme er ophøjet.  
>  **8** Gud førte det ud af Egypten,  
> det bærer vildoksens horn;  
> det æder folkeslag, der er dets fjender,  
> det gnaver deres ben,  
> det knuser sine undertrykkere.  
>  **9** Det har lagt sig til hvile som en løve,  
> som en hunløve, hvem tør vække det?  
> Velsignet de, der velsigner dig,  
> forbandet de, der forbander dig!«  

**10** Nu blev Balak vred på Bileam; han slog hænderne sammen og sagde til ham: »Det var, for at du skulle forbande mine fjender, jeg tilkaldte dig, og tre gange har du nu velsignet dem! **11** Skynd dig hjem! Jeg har ganske vist lovet, at jeg ville betale dig, men Herren har forhindret, at du får betaling.« **12** Bileam svarede Balak: »Sagde jeg måske ikke til de sendebud, du sendte til mig, **13** at selv om du, Balak, gav mig alt det sølv og guld, der kan være i dit hus, kunne jeg ikke af mig selv gøre noget som helst, der går mod Herrens befaling. Kun det, Herren taler til mig, kan jeg tale. **14** Nu drager jeg hjem til mit folk. Men jeg vil advare dig om, hvad dette folk skal gøre ved dit folk engang i fremtiden.« **15** Bileam fremsagde sit spådomsord:

> »Således siger Bileam, Beors søn,  
> således siger den mand, hvis øje ser klart;  
>  **16** således siger han, der hører Guds tale,  
> som kender den Højestes viden  
> og skuer den Almægtiges syner,  
> hensunken, men med øjnene åbne:  
>  **17** Jeg ser ham, dog ikke nu,  
> skimter ham, men ikke nær.  
> En stjerne træder frem fra Jakob,  
> en herskerstav rejser sig fra Israel,  
> den skal knuse Moabs tindinger  
> og issen på alle Set-sønnerne.  
>  **18** Edom bliver erobret,  
> hver flygtning fra Se’ir tilintetgøres.  
>  **19** Jakob skal kue sine fjender,  
> Israel skal sejre.«

**20** Da han så Amalek, fremsagde han dette spådomsord:

> »Først blandt folkene er Amalek,  
> dets fremtid er viet til undergang.«

**21** Da han så kenitterne, fremsagde han dette spådomsord:

> »Så sikker din bolig end er,  
> og din rede, anbragt på klippen,  
>  **22** skal du dog blive plyndret, Kain!  
> Hvor længe, før Assur fører dig i fangenskab!«

**23** Og Bileam fremsagde dette spådomsord:

> »Ak, hvem overlever af Nordens folk?  
>  **24** Der kommer skibe fra kittæerne,  
> de betvinger både Assur og Eber.  
> Så skal også de gå til grunde!«

**25** Så brød Bileam op og drog hjem til sig selv. Og også Balak gik sin vej.

### 4 Mos 25

#### Frafaldet i Shittim

**1** Derpå slog Israel sig ned i Shittim. Folket begyndte at hore med Moabs kvinder, **2** som indbød folket til slagtofre for deres guder, og folket spiste og tilbad kvindernes guder. **3** Da Israel indlod sig med Ba’al-Peor, flammede Herrens vrede op mod Israel, **4** og Herren sagde til Moses: »Tag folkets overhoveder og henret dem for Herren i fuld åbenhed, så vil Herrens glødende vrede vende sig fra Israel.« **5** Moses sagde da til Israels dommere: »Enhver af jer skal dræbe dem af sine mænd, der har indladt sig med Ba’al-Peor.« **6** Der var endda en af israelitterne, som for øjnene af Moses og hele israelitternes menighed bragte en midjanitisk kvinde med sig til sine brødre, mens de sad og græd ved indgangen til Åbenbaringsteltet. **7** Da præsten Pinehas, søn af Arons søn Eleazar, så det, trådte han ud fra menighedens midte, greb en lanse **8** og gik efter israelitten ind i brudeteltet og stak lansen gennem dem begge, både den israelitiske mand og kvinden, lige gennem underlivet. Så standsede plagen, der havde ramt israelitterne. **9** Fireogtyve tusind døde af plagen.

**10** Herren sagde til Moses: **11** »Præsten Pinehas, søn af Arons søn Eleazar, fik min vrede til at vende sig fra israelitterne, da han midt iblandt dem brændte af lidenskab for mig, så jeg ikke i min lidenskab måtte gøre det af med israelitterne. **12** Sig derfor, at jeg skænker ham min fredspagt. **13** For ham og hans efterkommere skal der være en pagt om evig præstetjeneste, fordi han brændte af lidenskab for sin Gud og skaffede israelitterne soning.«

**14** Den israelit, der blev dræbt sammen med den midjanitiske kvinde, hed Zimri; han var søn af Salu, overhoved for et af simeonitternes fædrenehuse. **15** Den midjanitiske kvinde, der blev dræbt, hed Kozbi; hun var datter af Sur, der var stammehøvding for et fædrenehus i Midjan.

**16** Herren sagde til Moses: **17** »Angrib midjanitterne og slå dem ihjel! **18** For de angreb jer og brugte list imod jer på grund af det, der skete ved Peor, og på grund af Kozbi, deres landsmand, datter af en høvding i Midjan. Det var hende, der blev dræbt, den dag plagen brød ud på grund af Peor.«

### 4 Mos 26

#### Mandtal over de israelitiske slægter

**1** Efter denne plage sagde Herren til Moses og til Arons søn, præsten Eleazar: **2** »Hold mandtal over hele israelitternes menighed fra tyve år og opefter, fædrenehus for fædrenehus, alle våbenføre mænd i Israel.« **3** På Moabs sletter ved Jordan over for Jeriko mønstrede Moses og præsten Eleazar dem **4** fra tyve år og opefter, sådan som Herren havde befalet Moses. Israelitterne, som drog ud af Egypten, var følgende:

**5** Ruben var Israels førstefødte. Rubens efterkommere: Enok, enokitternes slægt; fra Pallu stammer palluitternes slægt; **6** fra Hesron stammer hesronitternes slægt; fra Karmi stammer karmitternes slægt. **7** Det var rubenitternes slægter, og de mønstrede af dem var 43.730.

**8** Eliab var søn af Pallu. **9** Eliabs sønner var Nemuel, Datan og Abiram. Det var den Datan og den Abiram, der var højt ansete i menigheden, men som gjorde oprør mod Moses og Aron sammen med Koras flok, dengang de indlod sig i strid med Herren, **10** og jorden åbnede sit gab og slugte dem tillige med Kora, og flokken døde. Da ilden fortærede de 250 mand, blev de en advarsel. **11** Men Koras sønner døde ikke.

**12** Simeons efterkommere, slægt for slægt: Fra Nemuel stammer nemuelitternes slægt; fra Jamin stammer jaminitternes slægt; fra Jakin stammer jakinitternes slægt; **13** fra Zera stammer zeraitternes slægt; fra Saul stammer saulitternes slægt. **14** Det var simeonitternes slægter, 22.200.

**15** Gads efterkommere, slægt for slægt: Fra Sefon stammer sefonitternes slægt; fra Haggi stammer haggitternes slægt; fra Shuni stammer shunitternes slægt; **16** fra Ozni stammer oznitternes slægt; fra Eri stammer eritternes slægt; **17** fra Arod stammer aroditternes slægt; fra Ar’eli stammer ar’elitternes slægt. **18** Det var gaditternes slægter; de mønstrede af dem var 40.500.

**19** Er og Onan var sønner af Juda, men Er og Onan døde i Kana’an. **20** Judas efterkommere, slægt for slægt: Fra Shela stammer shelanitternes slægt; fra Peres stammer peresitternes slægt; fra Zera stammer zeraitternes slægt. **21** Peres’ efterkommere var: Fra Hesron stammer hesronitternes slægt; fra Hamul stammer hamulitternes slægt. **22** Det var Judas slægter; de mønstrede af dem var 76.500.

**23** Issakars efterkommere, slægt for slægt: Tola, tolaitternes slægt; fra Puvva stammer punitternes slægt; **24** fra Jashub stammer jashubitternes slægt; fra Shimron stammer shimronitternes slægt. **25** Det var Issakars slægter; de mønstrede af dem var 64.300.

**26** Zebulons efterkommere, slægt for slægt: Fra Sered stammer sereditternes slægt; fra Elon stammer elonitternes slægt; fra Jakle’el stammer jakle’elitternes slægt. **27** Det var zebulonitternes slægter; de mønstrede af dem var 60.500.

**28** Josefs sønner, Manasse og Efraim, slægt for slægt: **29** Manasses efterkommere: Fra Makir stammer makiritternes slægt. Makir havde fået sønnen Gilead. Fra Gilead stammer gileaditternes slægt. **30** Dette er Gileads efterkommere: Iezer, iezritternes slægt; fra Helek stammer helekitternes slægt; **31** Asriel, asrielitternes slægt; Sikem, sikemitternes slægt; **32** Shemida, shemidaitternes slægt; Hefer, heferitternes slægt. **33** Hefers søn Selofkad havde ingen sønner, kun døtre. Selofkads døtre hed Makla, Noa, Hogla, Milka og Tirsa. **34** Det var Manasses slægter; de mønstrede af dem var 52.700. **35** Dette er Efraims efterkommere, slægt for slægt: Fra Shutela stammer shutelaitternes slægt; fra Beker stammer bekeritternes slægt; fra Tahan stammer tahanitternes slægt. **36** Dette er Shutelas efterkommere: Fra Eran stammer eranitternes slægt. **37** Det var efraimitternes slægter; de mønstrede af dem var 32.500. Det var Josefs efterkommere, slægt for slægt.

**38** Benjamins efterkommere, slægt for slægt: Fra Bela stammer belaitternes slægt; fra Ashbel stammer ashbelitternes slægt; fra Akiram stammer akiramitternes slægt; **39** fra Shufam stammer shufamitternes slægt; fra Hufam stammer hufamitternes slægt. **40** Belas sønner var Ard og Na’aman. Fra Ard stammer arditternes slægt; fra Na’aman stammer na’amitternes slægt. **41** Det var benjaminitterne, slægt for slægt; de mønstrede af dem var 45.600.

**42** Dette er Dans efterkommere, slægt for slægt: Fra Shuham stammer shuhamitternes slægt. Det var Dans slægter; **43** de mønstrede af dem var 64.400.

**44** Ashers efterkommere, slægt for slægt: Fra Jimna stammer Jimnas slægt; fra Jishvi stammer jishvitternes slægt; fra Beria stammer beri’itternes slægt. **45** Fra Berias sønner: Fra Heber stammer hebritternes slægt; fra Malkiel stammer malkielitternes slægt. **46** Ashers datter hed Sera. **47** Det var asheritternes slægter; de mønstrede af dem var 53.400.

**48** Naftalis efterkommere, slægt for slægt: Fra Jakse’el stammer jakse’elitternes slægt; fra Guni stammer gunitternes slægt; **49** fra Jeser stammer jeseritternes slægt; fra Shillem stammer shillemitternes slægt. **50** Det var Naftalis slægter; de mønstrede af dem var 45.400.

**51** Det var de mønstrede af israelitterne, 601.730.

**52** Herren talte til Moses og sagde: **53** »Til dem skal landet fordeles som arvelod med opregning af navnene på dem. **54** En stor stamme skal du give stor arvelod, en lille skal du give lille arvelod; enhver skal have sin arvelod efter tallet af sine mønstrede. **55** Men landet skal fordeles ved lodkastning; de skal have arvelod efter navnene på deres fædrenestammer. **56** Efter lodkastningens udfald skal deres arvelodder fordeles mellem store og små.«

**57** Dette er de mønstrede af levitterne, slægt for slægt: Fra Gershon stammer gershonitternes slægt; fra Kehat stammer kehatitternes slægt; fra Merari stammer meraritternes slægt. **58** Dette er Levis slægter: libnitternes slægt, hebronitternes slægt, maklitternes slægt, mushitternes slægt, koraitternes slægt. Kehat havde fået sønnen Amram, **59** og Amrams kone hed Jokebed. Hun var datter af Levi, som havde fået hende i Egypten, og hun havde født Amram sønnerne Aron og Moses og deres søster Mirjam. **60** Aron havde fået sønnerne Nadab og Abihu, Eleazar og Itamar. **61** Nadab og Abihu døde, fordi de frembar uhellig ild for Herrens ansigt. **62** De mønstrede af dem var 23.000, alle af mandkøn fra en måned og opefter. De blev ikke mønstret sammen med de øvrige israelitter, for de fik ikke arvelod sammen med israelitterne.

**63** Det var dem, der blev mønstret af Moses og præsten Eleazar, dengang de holdt mønstring over israelitterne på Moabs sletter ved Jordan over for Jeriko. **64** Blandt dem var der ingen tilbage af dem, der var blevet mønstret af Moses og præsten Aron, dengang de havde mønstret israelitterne i Sinajs ørken. **65** For Herren havde sagt til dem, at de skulle dø i ørkenen. Der var ikke andre tilbage af dem end Kaleb, Jefunnes søn, og Josva, Nuns søn.

### 4 Mos 27

#### Kvinders arveret til jord

**1** Selofkads døtre trådte frem; Selofkad var søn af Hefer, søn af Gilead, søn af Makir, søn af Manasse, af Josefs søn Manasses slægt. Hans døtre hed Makla, Noa, Hogla, Milka og Tirsa. **2** De trådte frem for Moses og præsten Eleazar og overhovederne og hele menigheden ved indgangen til Åbenbaringsteltet og sagde: **3** »Vores far døde i ørkenen. Han var ikke med i den flok, der rottede sig sammen mod Herren, Koras flok; han døde for sin egen synd. Han havde ingen sønner. **4** Hvorfor skal vores fars navn rives ud af slægten, fordi han ikke har en søn? Giv os ejendom på linie med vores fars brødre!«

**5** Moses forelagde deres sag for Herren, **6** og Herren svarede Moses: **7** »Selofkads døtre har ret. Du skal give dem fast arvelod på linie med deres fars brødre; du skal overdrage dem deres fars arvelod. **8** Og du skal sige til israelitterne: Når en mand dør uden at have en søn, skal I overdrage hans arvelod til hans datter. **9** Hvis han ikke har nogen datter, skal I give hans arvelod til hans brødre. **10** Hvis han ikke har nogen brødre, skal I give hans arvelod til hans fars brødre. **11** Hvis hans far ikke har brødre, skal I give hans arvelod til hans nærmeste kødelige slægtning; han skal arve den.« Dette skal være gældende lov for israelitterne, sådan som Herren befalede Moses.

#### Indsættelse af Josva som Moses’ efterfølger

**12** Herren sagde til Moses: »Gå op på Abarimbjerget og se ud over det land, jeg har givet israelitterne. **13** Når du har set ud over det, skal også du gå til din slægt, ligesom din bror Aron gjorde. **14** I trodsede jo min befaling i Sins ørken for øjnene af dem, da menigheden satte sig imod at agte min hellighed dengang med vandet.« Det er Meribat-Kadeshs vand i Sins ørken.

**15** Moses sagde til Herren: **16** »Måtte Herren, Gud der giver alle skabninger livsånde, indsætte en mand over menigheden, **17** som kan drage ud og vende hjem i spidsen for dem, føre dem ud i krig og hjem igen, så Herrens menighed ikke bliver som får uden hyrde.« **18** Herren sagde til Moses: »Tag Josva, Nuns søn, en mand som har ånd i sig, og læg hånden på ham! **19** Fremstil ham for præsten Eleazar og hele menigheden og indsæt ham i deres nærvær! **20** Overdrag ham noget af din myndighed, så hele israelitternes menighed adlyder ham. **21** Han skal træde frem for præsten Eleazar, som for Herrens ansigt skal spørge om råd for ham ved afgørelse med Urim. På hans befaling skal de drage ud, og på hans befaling skal de vende hjem, han og alle israelitterne, hele menigheden.«

**22** Moses gjorde, sådan som Herren havde befalet ham. Han tog Josva og fremstillede ham for præsten Eleazar og hele menigheden; **23** han lagde sine hænder på ham og indsatte ham, sådan som Herren havde befalet ved Moses.

### 4 Mos 28

#### Bestemmelser om de daglige ofre og festofrene

**1** Herren talte til Moses og sagde: **2** Giv israelitterne befaling om at sørge for at bringe mig min gave, min offerspise, en liflig duft, til den fastsatte tid. **3** Du skal sige til dem: Dette er det offer, I skal bringe Herren: to årgamle, lydefri lam om dagen som dagligt brændoffer. **4** Det ene lam skal du ofre om morgenen, det andet lige inden mørket falder på; **5** dertil som afgrødeoffer en tiendedel efa fint mel, rørt op med en fjerdedel hin olie af knuste oliven. **6** Det er det daglige brændoffer; det blev bragt på Sinajs bjerg, en liflig duft, et offer for Herren. **7** Det tilhørende drikoffer skal være en fjerdedel hin for hvert lam. Udgyd et drikoffer af øl i helligdommen for Herren. **8** Det andet lam skal du ofre, lige inden mørket falder på. Du skal bringe det samme afgrødeoffer med tilhørende drikoffer som om morgenen, et offer, en liflig duft for Herren.

**9** På sabbatten skal det være to lydefri, årgamle lam og som afgrødeoffer to tiendedele efa fint mel, rørt op med olie, med tilhørende drikoffer, **10** det ugentlige sabbatsbrændoffer, foruden det daglige brændoffer med tilhørende drikoffer.

**11** På jeres nymånedage skal I som brændoffer til Herren bringe to tyrekalve, en vædder og syv årgamle lam, alle sammen lydefri; **12** som afgrødeoffer for hver tyr tre tiendedele efa fint mel, rørt op med olie, som afgrødeoffer for hver vædder to tiendedele efa fint mel, rørt op med olie, **13** og som afgrødeoffer for hvert lam en tiendedel efa fint mel, rørt op med olie; det er et brændoffer, en liflig duft, et offer for Herren. **14** De tilhørende drikofre skal være en halv hin vin for hver tyr, en tredjedel hin for hver vædder og en fjerdedel hin for hvert lam. Det er det månedlige nymånebrændoffer i hver af årets måneder. **15** Desuden skal I bringe en gedebuk som syndoffer til Herren foruden det daglige brændoffer med tilhørende drikoffer.

**16** På den fjortende dag i den første måned er det påske for Herren. **17** På den femtende dag i samme måned skal du fejre fest; syv dage skal der spises usyrede brød. **18** På den første dag er der hellig festforsamling; da må I ikke udføre noget arbejde. **19** I skal bringe to tyrekalve, en vædder og syv årgamle lam som brændoffer til Herren; det skal være lydefri dyr. **20** Det tilhørende afgrødeoffer skal være fint mel, rørt op med olie; for hver tyr skal I ofre tre tiendedele efa, for hver vædder to tiendedele efa, **21** og for hvert enkelt af de syv lam skal du ofre en tiendedel efa. **22** Desuden skal I ofre en syndofferbuk for at skaffe jer soning. **23** Det skal I ofre foruden morgenbrændofferet, som hører til det daglige offer. **24** Disse ofre skal I bringe på hver af de syv dage, en offerspise, en liflig duft for Herren; det skal ofres med tilhørende drikoffer, foruden det daglige brændoffer. **25** På den syvende dag skal I holde hellig festforsamling; da må I ikke udføre noget arbejde.

**26** På førstegrødens dag, når I bringer Herren et offer af den nye afgrøde under jeres ugefest, skal I holde hellig festforsamling; da må I ikke udføre noget arbejde. **27** Som brændoffer, en liflig duft for Herren, skal I bringe to tyrekalve, en vædder og syv årgamle lam. **28** Det tilhørende afgrødeoffer skal være tre tiendedele efa fint mel, rørt op med olie, for hver tyr, to tiendedele for hver vædder **29** og en tiendedel for hvert enkelt af de syv lam. **30** Desuden skal I ofre en gedebuk for at skaffe jer soning. **31** Det skal I ofre med tilhørende drikofre foruden det daglige brændoffer med tilhørende afgrødeoffer; det skal være lydefri dyr.

### 4 Mos 29

**1** På den første dag i den syvende måned skal I holde hellig festforsamling; da må I ikke udføre noget arbejde. Det skal være en dag med hornblæsning. **2** Som brændoffer, en liflig duft for Herren, skal I bringe en tyrekalv, en vædder og syv årgamle lam, alle sammen lydefri. **3** Det tilhørende afgrødeoffer skal være tre tiendedele efa fint mel, rørt op med olie, til tyren, to tiendedele til vædderen **4** og en tiendedel for hvert enkelt af de syv lam. **5** Desuden skal I bringe en gedebuk som syndoffer for at skaffe jer soning, **6** foruden nymånebrændofferet med tilhørende afgrødeoffer, det daglige brændoffer med tilhørende afgrødeoffer og drikofre, i overensstemmelse med forordningen om dem, en liflig duft, et offer for Herren.

**7** På den tiende dag i denne syvende måned skal I holde hellig festforsamling; da skal I spæge jeres legeme, og I må ikke udføre noget arbejde. **8** Som brændoffer til Herren, en liflig duft, skal I bringe en tyrekalv, en vædder og syv årgamle lam; det skal være lydefri dyr. **9** Det tilhørende afgrødeoffer skal være tre tiendedele efa fint mel, rørt op med olie, til tyren, to tiendedele til vædderen **10** og en tiendedel for hvert enkelt af de syv lam. **11** Desuden skal I bringe en gedebuk som syndoffer, foruden soningssyndofferet, det daglige brændoffer med tilhørende afgrødeoffer og drikofre.

**12** På den femtende dag i den syvende måned skal I holde hellig festforsamling; da må I ikke udføre noget arbejde. I skal fejre fest for Herren i syv dage. **13** Som brændoffer, en liflig duft for Herren, skal I bringe tretten tyrekalve, to væddere og fjorten årgamle lam; de skal være lydefri. **14** Det tilhørende afgrødeoffer skal være tre tiendedele efa fint mel, rørt op med olie, for hver enkelt af de tretten tyre, to tiendedele for hver enkelt af de to væddere **15** og en tiendedel for hvert enkelt af de fjorten lam. **16** Desuden skal I bringe en gedebuk som syndoffer, foruden det daglige brændoffer med tilhørende afgrødeoffer og drikoffer. **17** På den anden dag: tolv tyrekalve, to væddere og fjorten årgamle lam, alle sammen lydefri, **18** sammen med det afgrødeoffer og de drikofre, der hører til tyrene, vædderne og lammene efter deres antal, i overensstemmelse med forordningen. **19** Desuden skal I bringe en gedebuk som syndoffer, foruden det daglige brændoffer med tilhørende afgrødeoffer og drikofre.

**20** På den tredje dag: elleve tyre, to væddere og fjorten årgamle lam, alle sammen lydefri, **21** sammen med det afgrødeoffer og de drikofre, der hører til tyrene, vædderne og lammene efter deres antal, i overensstemmelse med forordningen. **22** Desuden skal I ofre en syndofferbuk, foruden det daglige brændoffer med tilhørende afgrødeoffer og drikoffer.

**23** På den fjerde dag: ti tyre, to væddere og fjorten årgamle lam, alle sammen lydefri, **24** sammen med det afgrødeoffer og de drikofre, der hører til tyrene, vædderne og lammene efter deres antal, i overensstemmelse med forordningen. **25** Desuden skal I bringe en gedebuk som syndoffer, foruden det daglige brændoffer med tilhørende afgrødeoffer og drikoffer.

**26** På den femte dag: ni tyre, to væddere og fjorten årgamle lam, alle sammen lydefri, **27** sammen med det afgrødeoffer og de drikofre, der hører til tyrene, vædderne og lammene efter deres antal, i overensstemmelse med forordningen. **28** Desuden skal I ofre en syndofferbuk, foruden det daglige brændoffer med tilhørende afgrødeoffer og drikoffer.

**29** På den sjette dag: otte tyre, to væddere og fjorten årgamle lam, alle sammen lydefri, **30** sammen med det afgrødeoffer og de drikofre, der hører til tyrene, vædderne og lammene efter deres antal, i overensstemmelse med forordningen. **31** Desuden skal I ofre en syndofferbuk, foruden det daglige brændoffer med tilhørende afgrødeoffer og drikofre.

**32** På den syvende dag: syv tyre, to væddere og fjorten årgamle lam, alle sammen lydefri, **33** sammen med det afgrødeoffer og de drikofre, der hører til tyrene, vædderne og lammene efter deres antal, i overensstemmelse med forordningen om dem. **34** Desuden skal I ofre en syndofferbuk, foruden det daglige brændoffer med tilhørende afgrødeoffer og drikoffer.

**35** Den ottende dag skal I holde festforsamling; da må I ikke udføre noget arbejde. **36** Som brændoffer, en liflig duft for Herren, skal I bringe en tyr, en vædder og syv årgamle lam, alle sammen lydefri, **37** sammen med det afgrødeoffer og de drikofre, der hører til tyren, vædderen og lammene efter deres antal, i overensstemmelse med forordningen. **38** Desuden skal I ofre en syndofferbuk, foruden det daglige brændoffer med tilhørende afgrødeoffer og drikoffer.

**39** Det skal I ofre til Herren ved jeres fester, foruden jeres løfteofre og frivilligofre, hvad enten det drejer sig om jeres brændofre, afgrødeofre, drikofre eller måltidsofre.

### 4 Mos 30

**1** Moses sagde alt det til israelitterne, som Herren havde befalet ham.

#### Love om aflæggelse af løfter

**2** Moses talte til israelitternes stammehøvdinge og sagde: Dette er, hvad Herren har befalet: **3** Når en mand aflægger løfte til Herren eller med ed forpligter sig til afholdenhed, må han ikke bryde sit ord; han skal gøre, ganske som han har lovet.

**4** Når en kvinde aflægger løfte til Herren og forpligter sig til afholdenhed, mens hun er ung og bor i sin fars hus, **5** og hendes far hører om hendes løfte og den afholdenhed, hun har forpligtet sig til, og ikke kommer med indvendinger over for hende, så skal alle hendes løfter stå ved magt, og enhver afholdenhed, hun har forpligtet sig til, skal stå ved magt. **6** Men hvis hendes far vil hindre hende i det, når han hører om det, så skal hendes løfter og enhver afholdenhed, hun har forpligtet sig til, ikke stå ved magt. Og Herren vil tilgive hende, for hendes far har hindret hende i det.

**7** Hvis en kvinde bliver gift, mens hendes løfter eller det, hun overilet har forpligtet sig til, stadig har gyldighed, **8** og hendes mand hører om det og ikke kommer med indvendinger over for hende, så skal hendes løfter stå ved magt, og den afholdenhed, hun har forpligtet sig til, skal stå ved magt. **9** Men hvis hendes mand vil hindre hende i det, når han hører om det, så har han ophævet det løfte, hun selv afgav, og den afholdenhed, hun forpligtede sig til. Herren vil tilgive hende.

**10** En enkes eller en fraskilt kvindes løfte, enhver afholdenhed, hun forpligter sig til, skal stå ved magt.

**11** Hvis en kvinde i sin mands hus har aflagt løfte eller med ed har forpligtet sig til afholdenhed, **12** og hendes mand hører om det og ikke kommer med indvendinger over for hende og ikke hindrer hende i det, så skal alle hendes løfter stå ved magt, og enhver afholdenhed, hun har forpligtet sig til, skal stå ved magt. **13** Men hvis hendes mand ophæver dem, den dag han hører om dem, så skal intet af det, der er kommet over hendes læber, stå ved magt, hverken løfter eller det, hun har forpligtet sig til; hendes mand har ophævet dem. Herren vil tilgive hende. **14** Ethvert løfte og enhver ed om at være afholdende og spæge sit legeme kan hendes mand stadfæste eller ophæve. **15** Hvis hendes mand ikke kommer med indvendinger over for hende samme dag, stadfæster han alle hendes løfter og enhver form for afholdenhed, hun har forpligtet sig til. Han har stadfæstet dem, når han ikke kommer med indvendinger over for hende, den dag han hører om dem. **16** Men hvis han ophæver dem, nogen tid efter at han har hørt om dem, må han bære den straf, der tilkom hende.

**17** Det var de love, Herren pålagde Moses, om forholdet mellem mand og hustru og mellem far og den datter, der er ung og bor i sin fars hus.

### 4 Mos 31

#### Sejren over midjanitterne

**1** Herren talte til Moses og sagde: **2** »Skaf israelitterne hævn over midjanitterne. Derefter skal du gå til din slægt.«

**3** Moses sagde til folket: »Lad nogle af jeres mænd ruste sig til kamp mod midjanitterne for at fuldbyrde Herrens hævn over midjanitterne. **4** I skal sende tusind mand fra hver eneste af Israels stammer i kamp.« **5** Så blev der udtaget tusind mand fra hver af Israels stammer, tolv tusind mand med våben i hånd. **6** Disse tusind mand fra hver stamme sendte Moses i kamp og sammen med dem Pinehas, præsten Eleazars søn; han havde de hellige genstande og alarmtrompeterne med. **7** De gik i krig mod midjanitterne, sådan som Herren havde befalet Moses, og de dræbte alle mænd. **8** Blandt dem, der blev dræbt, var Midjans konger, Evi, Rekem, Sur, Hur og Reba, fem midjanitiske konger. Også Bileam, Beors søn, dræbte de med sværd. **9** Israelitterne tog midjanitternes kvinder og børn til fange, og alt deres kvæg, alle deres hjorde og alle deres rigdomme tog de som krigsbytte. **10** Alle byerne, hvor de boede, og alle deres lejre brændte de ned. **11** Så tog de alt byttet og rovet, både mennesker og dyr, **12** og de bragte fangerne og rovet og byttet til Moses og til præsten Eleazar og til israelitternes menighed i lejren på Moabs sletter ved Jordan over for Jeriko.

**13** Moses og præsten Eleazar og alle menighedens overhoveder gik dem i møde uden for lejren, **14** og Moses blev vred på hærens beskikkede tusindførere og hundredførere, da de kom tilbage fra krigen, **15** og sagde til dem: »Har I ladet alle kvinderne leve? **16** Det var jo dem, der efter Bileams ord var skyld i israelitternes troløshed mod Herren i det, der skete ved Peor, så plagen ramte Herrens menighed. **17** Dræb nu alle drenge og alle kvinder, der har haft samleje med en mand. **18** Alle piger derimod, der ikke har haft samleje med en mand, skal I lade leve hos jer. **19** Men I skal opholde jer uden for lejren i syv dage. Enhver, der har dræbt nogen, og enhver, der har rørt ved en af de dræbte, skal rense sig for synd på den tredje og den syvende dag; det gælder både jer selv og jeres fanger. **20** Ethvert stykke tøj, enhver læderting, alt, hvad der er forarbejdet af gedehår, og alle genstande af træ skal I rense for synd.«

**21** Præsten Eleazar sagde til krigerne, der havde været med i krigen: »Dette er det lovbud, Herren har befalet Moses: **22** Kun guld og sølv, bronze, jern, tin og bly, **23** alt, hvad der tåler ild, skal I lade gå gennem ilden; så er det rent. Dog skal det renses for synd i renselsesvand. Alt, hvad der ikke tåler ild, skal I lade gå gennem vand. **24** I skal vaske jeres tøj på den syvende dag; så er I rene, og I må komme ind i lejren.«

**25** Herren sagde til Moses: **26** »Du og præsten Eleazar og overhovederne for menighedens fædrenehuse skal opregne det bytte, der er taget, både mennesker og dyr, **27** og så skal du dele byttet ligeligt mellem dem, der tog del i krigen og rykkede ud til kamp, og hele menigheden. **28** Af krigerne, som rykkede ud til kamp, skal du opkræve en afgift til Herren: en enkelt af hver fem hundrede, både af mennesker, hornkvæg, æsler og småkvæg; **29** det skal I tage af deres halvpart og give til præsten Eleazar som en afgift til Herren. **30** Af israelitternes halvpart skal du tage en enkelt ud af hver halvtreds, både af mennesker, hornkvæg, æsler og småkvæg, af alle dyr, og dem skal du give til levitterne, som vogter Herrens bolig.«

**31** Moses og præsten Eleazar gjorde sådan, som Herren havde befalet Moses. **32** Det, der var tilbage af, hvad krigerne havde taget som bytte, udgjorde 675.000 stykker småkvæg, **33** 72.000 stykker hornkvæg **34** og 61.000 æsler. **35** Af mennesker var der i alt 32.000 kvinder, der ikke havde haft samleje med en mand. **36** Den halvpart, der tilfaldt dem, der var rykket ud til kamp, udgjorde: småkvæg i et antal af 337.500, **37** og afgiften til Herren af småkvæget var 675; **38** 36.000 stykker hornkvæg, hvoraf afgiften til Herren var 72; **39** 30.500 æsler, hvoraf afgiften til Herren var 61; **40** 16.000 mennesker, hvoraf afgiften til Herren var 32. **41** Moses gav Herrens afgift til præsten Eleazar, sådan som Herren havde befalet Moses. **42** Israelitternes halvpart – den halvpart Moses tog fra dem, der havde gjort krigstjeneste – **43** menighedens halvpart udgjorde: af småkvæget 337.500 stykker, **44** 36.000 stykker hornkvæg, **45** 30.500 æsler **46** og 16.000 mennesker. **47** Og af israelitternes halvpart tog Moses en enkelt ud af hver halvtreds, både af mennesker og dyr, og dem gav han til levitterne, som vogter Herrens bolig, sådan som Herren havde befalet Moses.

**48** Da kom de beskikkede førere over hærens afdelinger hen til Moses, både tusindførerne og hundredførerne. **49** De sagde til Moses: »Vi, dine tjenere, har holdt mandtal over de krigere, som vi havde kommandoen over, og der mangler ingen. **50** Derfor bringer vi som gave til Herren, hvad enhver har fået fat på af guldsmykker: armbånd, armringe, fingerringe, øreringe og halssmykker, for at skaffe os soning for Herrens ansigt.« **51** Moses og præsten Eleazar tog imod guldet, alt sammen kunsthåndværk. **52** Alt guldet, der blev ydet som afgift til Herren fra tusindførerne og hundredførerne, vejede 16.750 sekel. **53** – De enkelte krigere havde plyndret hver for sig. – **54** Moses og præsten Eleazar tog imod guldet fra tusindførerne og hundredførerne, og de bragte det hen til Åbenbaringsteltet, for at det skulle bringe israelitterne i erindring for Herrens ansigt.

### 4 Mos 32

#### Rubens, Gads og Manasses bosættelse i Østjordanlandet

**1** Rubenitterne og gaditterne havde store mængder kvæg, og da de så, at Jazers og Gileads land var velegnet til kvægavl, **2** gik de til Moses og præsten Eleazar og menighedens overhoveder og sagde: **3** »Atarot, Dibon, Jazer, Nimra, Heshbon, El’ale, Sebam, Nebo og Beon, **4** det land som Herren har slået foran Israels menighed, er velegnet til kvæg, og dine tjenere avler kvæg. **5** Hvis vi har fundet nåde for dine øjne,« sagde de, »så lad dine tjenere få dette land til ejendom. Du må ikke føre os med over Jordan.« **6** Moses sagde til gaditterne og rubenitterne: »Skal jeres brødre gå i krig, mens I bliver her? **7** Hvorfor vil I fratage israelitterne modet til at gå over floden til det land, Herren har givet dem? **8** Det var det, jeres fædre gjorde, da jeg sendte dem ud fra Kadesh-Barnea, for at de skulle tage landet i øjesyn. **9** De drog op til Eshkol-dalen, men da de havde udspejdet landet, fratog de israelitterne modet til at gå ind i det land, Herren havde givet dem. **10** Den dag flammede Herrens vrede op, og han svor: **11** ›De mænd fra tyve år og opefter, som drog op fra Egypten, skal ikke få det land at se, som jeg lovede Abraham, Isak og Jakob, for de har ikke været fuldt og helt med mig; **12** kun kenizzitten Kaleb, Jefunnes søn, og Josva, Nuns søn, får det at se, for de har været fuldt og helt med Herren.‹ **13** Og Herrens vrede flammede op mod Israel, og han lod dem flakke rundt i ørkenen i fyrre år, indtil hele det slægtled, der havde gjort, hvad der var ondt i Herrens øjne, var omkommet. **14** Og nu følger I efter jeres fædre som en yngel af syndige mennesker og gør Herrens glødende vrede mod Israel endnu større! **15** Når I vender jer fra ham, vil han gøre folkets ophold i ørkenen endnu længere. I tilintetgør hele folket!«

**16** Men de trådte hen til ham og sagde: »Vi vil bygge fårefolde her til vores kvæg og byer til vores familier. **17** Vi selv vil ruste os og gå i spidsen for israelitterne i række og geled, indtil vi får dem ført derhen, hvor de skal bo. Men vores familier skal blive i de befæstede byer af frygt for indbyggerne i landet. **18** Vi vender ikke tilbage til vores huse, før israelitterne har taget hver sin arvelod i besiddelse. **19** Vi skal ikke have jord sammen med dem på den anden side af Jordan og længere væk, for vi har fået vores arvelod på denne side af Jordan, mod øst.«

**20** Moses svarede dem: »Hvis I gør det, hvis I ruster jer til krig for Herrens ansigt, **21** og alle I våbenføre går over Jordan for Herrens ansigt, indtil han har drevet sine fjender bort foran sig, **22** og I først vender tilbage, når landet er underlagt Herren, så er I uden skyld over for Herren og over for Israel, og så skal I få dette land til ejendom for Herrens ansigt. **23** Men hvis I ikke gør det, har I syndet mod Herren, og så skal I få at mærke, hvordan jeres synd rammer jer! **24** Byg nu byer til jeres familier og folde til jeres får og geder, og gør så, hvad I har lovet!« **25** Gaditterne og rubenitterne svarede Moses: »Dine tjenere vil gøre, som du befaler, herre. **26** Vores kvinder og børn, vores hjorde og alt vores kvæg skal blive her i Gileads byer; **27** men vi vil alle med våben i hånd gå over Jordan til kamp for Herrens ansigt, sådan som du har sagt, herre.«

**28** Så gav Moses præsten Eleazar og Josva, Nuns søn, og overhovederne for israelitternes fædrenehuse befaling om gaditterne og rubenitterne; **29** han sagde til dem: »Hvis de med våben i hånd går over Jordan sammen med jer til kamp for Herrens ansigt, og landet bliver underlagt jer, så skal I give dem Gileads land til ejendom. **30** Men hvis de ikke går over sammen med jer med våben i hånd, skal de være bofaste blandt jer i Kana’an.« **31** Gaditterne og rubenitterne svarede: »Det, Herren har talt til os, dine tjenere, vil vi gøre. **32** Med våben i hånd går vi for Herrens ansigt over til Kana’an; men vores faste arvelod er og bliver her på denne side af Jordan.«

**33** Så gav Moses amoritterkongen Sihons rige og Bashans konge Ogs rige til gaditterne, rubenitterne og halvdelen af Josefs søn Manasses stamme, landet med dets byer og de områder, der lå rundt om byerne i landet. **34** Gaditterne genopbyggede Dibon, Atarot, Aro’er, **35** Atarot-Shofan, Jazer, Jogbeha, **36** Bet-Nimra og Bet-Haran, befæstede byer og fårefolde. **37** Og rubenitterne genopbyggede Heshbon, El’ale, Kirjatajim, **38** Nebo, Ba’al-Meon – med navneændring – og Sibma. De navngav de byer, de genopbyggede.

**39** Manasses søn Makirs sønner drog til Gilead og indtog det, og de fordrev amoritterne, som boede der. **40** Moses gav Gilead til Manasses søn Makir, og han bosatte sig der.

**41** Manasses søn Jair drog hen og indtog teltbyerne og kaldte dem Jairs teltbyer.

**42** Noba drog hen og indtog Kenat med tilhørende småbyer; han kaldte den Noba efter sit eget navn.

### 4 Mos 33

#### Tilbageblik på ørkenvandringen

**1** Dette er israelitternes vandringer fra sted til sted, dengang de drog ud af Egypten, hærafdeling for hærafdeling, anført af Moses og Aron. **2** På Herrens befaling nedskrev Moses navnene på de steder, de brød op fra. Dette er deres vandringer fra det ene sted til det andet:

**3** De brød op fra Ramses i den første måned, på den femtende dag i den første måned; dagen efter påsken drog israelitterne uforfærdet af sted for øjnene af alle egypterne. **4** Egypterne var i færd med at begrave alle deres førstefødte, som Herren dræbte, da han iværksatte sine straffedomme over deres guder. **5** Israelitterne brød op fra Ramses og slog lejr i Sukkot. **6** De brød op fra Sukkot og slog lejr i Etam på grænsen til ørkenen. **7** De brød op fra Etam og vendte om til Pi-ha-Kirot, der ligger over for Ba’al-Sefon, og de slog lejr ved Migdol. **8** De brød op fra Pi-ha-Kirot og gik gennem havet mod ørkenen; så gik de tre dagsrejser i Etams ørken og slog lejr i Mara. **9** De brød op fra Mara og kom til Elim. I Elim var der tolv kilder og halvfjerds palmer, og dér slog de lejr. **10** De brød op fra Elim og slog lejr ved Sivhavet. **11** De brød op fra Sivhavet og slog lejr i Sins ørken. **12** De brød op fra Sins ørken og slog lejr i Dofka. **13** De brød op fra Dofka og slog lejr i Alush. **14** De brød op fra Alush og slog lejr i Refidim; dér kunne folket ikke få vand at drikke. **15** De brød op fra Refidim og slog lejr i Sinajs ørken. **16** De brød op fra Sinajs ørken og slog lejr i Kibrot-ha-Ta’ava. **17** De brød op fra Kibrot-ha-Ta’ava og slog lejr i Haserot. **18** De brød op fra Haserot og slog lejr i Ritma. **19** De brød op fra Ritma og slog lejr i Rimmon-Peres. **20** De brød op fra Rimmon-Peres og slog lejr i Libna. **21** De brød op fra Libna og slog lejr i Rissa. **22** De brød op fra Rissa og slog lejr i Kehelata. **23** De brød op fra Kehelata og slog lejr ved Har-Shefer. **24** De brød op fra Har-Shefer og slog lejr i Harada. **25** De brød op fra Harada og slog lejr i Makhelot. **26** De brød op fra Makhelot og slog lejr i Tahat. **27** De brød op fra Tahat og slog lejr i Tara. **28** De brød op fra Tara og slog lejr i Mitka. **29** De brød op fra Mitka og slog lejr i Hashmona. **30** De brød op fra Hashmona og slog lejr i Moserot. **31** De brød op fra Moserot og slog lejr i Bene-Ja’akan. **32** De brød op fra Bene-Ja’akan og slog lejr i Hor-ha-Gidgad. **33** De brød op fra Hor-ha-Gidgad og slog lejr i Jotbata. **34** De brød op fra Jotbata og slog lejr i Abrona. **35** De brød op fra Abrona og slog lejr i Esjongeber. **36** De brød op fra Esjongeber og slog lejr i Sins ørken, det samme som Kadesh. **37** De brød op fra Kadesh og slog lejr ved bjerget Hor på grænsen til Edom.

**38** På Herrens befaling gik præsten Aron op på bjerget Hor og døde dér i det fyrretyvende år, efter at israelitterne var draget ud af Egypten, på den første dag i den femte måned. **39** Aron var 123 år gammel, da han døde på bjerget Hor.

**40** De kana’anæere – kongen i Arad – der boede i Sydlandet i Kana’an, hørte, at israelitterne var på vej.

**41** De brød op fra bjerget Hor og slog lejr i Salmona. **42** De brød op fra Salmona og slog lejr i Punon. **43** De brød op fra Punon og slog lejr i Obot. **44** De brød op fra Obot og slog lejr i Ijje-ha-Abarim på grænsen til Moab. **45** De brød op fra Ijjim og slog lejr i Dibon-Gad. **46** De brød op fra Dibon-Gad og slog lejr i Almon-Diblatajim. **47** De brød op fra Almon-Diblatajim og slog lejr i Abarimbjergene foran Nebo. **48** De brød op fra Abarimbjergene og slog lejr på Moabs sletter ved Jordan over for Jeriko. **49** De lå lejrede ved Jordan fra Bet-ha-Jeshimot til Abel-Shittim på Moabs sletter.

#### Befaling om erobring og fordeling af Vestjordanlandet

**50** Herren talte til Moses på Moabs sletter ved Jordan over for Jeriko og sagde: **51** Tal til israelitterne og sig til dem: Når I kommer over Jordan ind i Kana’an, **52** skal I drive alle landets indbyggere bort foran jer. I skal ødelægge alle deres billeder; alle deres støbte billeder skal I ødelægge, og alle deres offerhøje skal I tilintetgøre. **53** I skal erobre landet og bosætte jer i det, for jeg giver landet i jeres besiddelse. **54** Ved lodkastning skal I udskifte landet imellem jeres slægter; en stor slægt skal I give stor arvelod, en lille skal du give lille arvelod. Den jord, loddet bestemmer til en slægt, skal tilhøre den. I skal udskifte landet imellem jeres fædrenestammer. **55** Hvis I ikke driver landets indbyggere bort foran jer, skal de, som I lader blive tilbage, blive en torn i øjet og en brod i siden på jer, og de skal ligge i krig med jer om det land, I bor i. **56** Det, jeg havde planlagt at gøre mod dem, vil jeg gøre mod jer.

### 4 Mos 34

**1** Herren talte til Moses og sagde: **2** Giv israelitterne denne befaling: I kommer nu til Kana’an, det land, der tilfalder jer som arvelod, Kana’ans land i dets fulde udstrækning. **3** Jeres sydgrænse skal gå fra Sins ørken langs med Edom. I syd skal jeres grænse gå fra enden af Salthavet i øst. **4** Så skal grænsen dreje syd om Akrabbim-passet, gå videre til Sin og ende syd for Kadesh-Barnea. Så skal den fortsætte til Hasar-Addar og gå videre til Asmon. **5** Så skal grænsen dreje fra Asmon mod Egyptens bæk og ende ude ved havet.

**6** Grænsen i vest: Det Store Hav med kyststrækning. Det skal være jeres vestgrænse.

**7** Dette skal være jeres nordgrænse: Fra Det Store Hav skal I trække en linie til bjerget Hor; **8** fra bjerget Hor skal I trække en linie til Lebo-Hamat, og grænsen skal ende i Sedad. **9** Så skal grænsen gå videre til Zifron, og den skal ende i Hasar-Enan. Det skal være jeres nordgrænse.

**10** Som grænse i øst skal I trække en linie fra Hasar-Enan til Shefam. **11** Så skal grænsen gå ned fra Shefam til Ribla øst for Ajin, og grænsen skal fortsætte ned og støde til bjergryggen øst for Kinneretsøen. **12** Så skal grænsen gå ned til Jordan og ende ved Salthavet.

Dette skal være jeres land med dets grænser hele vejen rundt.

**13** Moses gav israelitterne denne befaling: Det er det land, I skal udskifte ved lodkastning; Herren har befalet, at det skal gives til de ni og en halv stamme. **14** For rubenitternes stamme, fædrenehus for fædrenehus, og gaditternes stamme, fædrenehus for fædrenehus, og halvdelen af Manasses stamme har fået deres arvelod. **15** De to og en halv stamme har fået deres arvelod øst for Jordan over for Jeriko, mod øst.

**16** Herren talte til Moses og sagde: **17** Dette er navnene på de mænd, som skal fordele landet for jer: Præsten Eleazar og Josva, Nuns søn. **18** Og I skal tage én stormand fra hver stamme til at fordele landet. **19** Dette er mændenes navne: Fra Judas stamme: Kaleb, Jefunnes søn. **20** Fra simeonitternes stamme: Samuel, Ammihuds søn. **21** Fra Benjamins stamme: Elidad, Kislons søn. **22** Fra danitternes stamme en stormand: Bukki, Joglis søn. **23** Fra Josefsønnerne: Fra manassitternes stamme en stormand: Hanniel, Efods søn. **24** Fra efraimitternes stamme en stormand: Kemuel, Shiftans søn. **25** Fra zebulonitternes stamme en stormand: Elisafan, Parnaks søn. **26** Fra issakaritternes stamme en stormand: Paltiel, Azzans søn. **27** Fra asheritternes stamme en stormand: Akihud, Shelomis søn. **28** Fra naftalitternes stamme en stormand: Pedael, Ammihuds søn.

**29** Det var dem, Herren udpegede til at tildele israelitterne arvelod i Kana’an.

### 4 Mos 35

#### Levitbyerne

**1** Herren talte til Moses på Moabs sletter ved Jordan over for Jeriko; han sagde: **2** Giv israelitterne befaling om at give levitterne byer at bo i af deres faste arvelod. I skal også give levitterne græsmark rundt om byerne. **3** De skal have byerne at bo i, og de tilhørende græsmarker skal de have til deres kvæg og deres hjorde, alt hvad de ejer af dyr. **4** Byernes græsmarker, som I skal give levitterne, skal strække sig tusind alen udefter fra bymuren hele vejen rundt. **5** Uden for byen skal I på østsiden måle to tusind alen, på sydsiden to tusind alen, på vestsiden to tusind alen og på nordsiden to tusind alen, med byen som midtpunkt. Det skal de have som byernes græsmarker.

**6** De byer, I giver levitterne, skal være de seks tilflugtsbyer, I udpeger til, at drabsmænd kan flygte dertil, og ud over dem skal I give 42 byer. **7** Tilsammen bliver det 48 byer, I skal give levitterne, byerne selv med tilhørende græsmarker. **8** Når I af israelitternes ejendom afgiver disse byer, skal I tage flest fra dem, der har mange, og færrest fra dem, der har få; hver stamme skal give levitterne af sine byer i forhold til sin arvelod.

#### Tilflugtsbyerne

**9** Herren talte til Moses og sagde: **10** Tal til israelitterne og sig til dem: Når I går over Jordan til Kana’an, **11** skal I udvælge jer nogle byer, der skal være tilflugtsbyer for jer. En drabsmand, der uforsætligt har slået nogen ihjel, skal kunne flygte dertil. **12** Byerne skal være tilflugtssteder for jer mod blodhævneren, så drabsmanden undgår at blive dræbt, før han stilles for menighedens domstol. **13** Af de byer, I afgiver, skal de seks være tilflugtsbyer. **14** De tre skal I afgive øst for Jordan og de tre i Kana’an; de skal være tilflugtsbyer. **15** Både for israelitterne og for de fremmede og tilflytterne blandt dem skal disse seks byer være tilflugtssteder, så enhver, der uforsætligt har slået nogen ihjel, kan flygte dertil. **16** Men hvis én rammer nogen med en genstand af jern, med døden til følge, er det manddrab; drabsmanden skal lide døden. **17** Og hvis én griber en sten, som man kan blive slået ihjel af, og rammer nogen med den, med døden til følge, er det manddrab; drabsmanden skal lide døden. **18** Eller hvis én griber en genstand af træ, som man kan blive slået ihjel af, og rammer nogen med den, med døden til følge, er det manddrab; drabsmanden skal lide døden. **19** Det er blodhævneren, der skal slå drabsmanden ihjel; når han træffer ham, skal han slå ham ihjel. **20** Og hvis én i had skubber til nogen eller i ond vilje kaster noget efter ham, med døden til følge, **21** eller i fjendskab rammer ham med hånden, med døden til følge, skal den, der slog, lide døden; det er manddrab. Blodhævneren skal slå drabsmanden ihjel, når han træffer ham. **22** Men hvis én kommer til at skubbe til nogen uden fjendskab eller kaster et eller andet efter ham uden ond vilje **23** eller med en sten, som man kan blive slået ihjel af, rammer nogen, som han ikke har set, med døden til følge, og det ikke er hans fjende, og han ikke har villet ham noget ondt, **24** så skal menigheden dømme mellem drabsmanden og blodhævneren efter disse retsregler. **25** Menigheden skal redde drabsmanden fra blodhævnerens hånd og bringe ham tilbage til den tilflugtsby, han var flygtet til. Dér kan han blive boende, til ypperstepræsten dør, han som er salvet med hellig olie. **26** Men hvis drabsmanden forlader den tilflugtsbys område, hvortil han er flygtet, **27** og blodhævneren træffer ham uden for tilflugtsbyens område, så kan blodhævneren slå drabsmanden ihjel; der foreligger ikke blodskyld. **28** Drabsmanden skal nemlig blive i sin tilflugtsby, til ypperstepræsten dør. Først når ypperstepræsten er død, kan drabsmanden vende tilbage til den jord, han ejer. **29** Dette skal være gældende lov for jer, slægt efter slægt, overalt hvor I bor.

**30** Hvis nogen slår et menneske ihjel, må man kun henrette drabsmanden på grundlag af vidners udsagn; hvad ét vidne siger, er ikke nok til, at nogen skal lide døden. **31** I må ikke tage imod sonepenge for en drabsmands liv, når han er skyldig til døden; han skal lide døden. **32** I må heller ikke tage mod sonepenge for den, der er flygtet til sin tilflugtsby, så han skulle kunne vende tilbage og bo på sin jord, før ypperstepræsten er død. **33** I må ikke vanhellige det land, I bor i. Blod vanhelliger landet, og for det blod, der udgydes i det, kan der kun skaffes landet soning ved blodet af den, der udgød det. **34** Du må ikke gøre det land, I bor i, urent; i det har jeg min bolig, for jeg er Herren, som bor iblandt israelitterne.

### 4 Mos 36

#### Forordning om arveret til jord

**1** Overhovederne for fædrenehusene i gileaditternes slægt kom hen til Moses og til høvdingene, der var overhoveder for israelitternes fædrenehuse. Gilead var søn af Makir, der var søn af Manasse, en af Josefsønnernes slægter. De sagde: **2** »Herren har befalet dig, herre, at give israelitterne landet som ejendom ved lodkastning, og du har også fået befaling af Herren om at give vores broder Selofkads arvelod til hans døtre. **3** Men hvis de nu bliver gift med nogen fra en anden israelitisk stamme, så bliver deres arvelod revet løs fra vores fædrene arvelod og lagt til den stammes arvelod, som de kommer til at tilhøre; den bliver revet løs fra vores arvelod. **4** Når så israelitternes jubelår kommer, bliver deres arvelod lagt til den stammes arvelod, de er kommet til at tilhøre, og så bliver deres arvelod revet løs fra vores fædrenestammes arvelod.« **5** Da gav Moses israelitterne denne befaling efter Herrens afgørelse: »Josefsønnernes stamme har ret. **6** Dette er, hvad Herren har befalet om Selofkads døtre: De må indgå ægteskab, med hvem de vil; men det skal være inden for en slægt i deres fædrenestamme, de bliver gift. **7** Ingen arvelod hos israelitterne må gå over fra én stamme til en anden; enhver israelit skal holde fast ved sin fædrenestammes arvelod. **8** Enhver kvinde fra en israelitisk stamme, som kommer i besiddelse af en arvelod, må kun blive gift med en fra en slægt i sin fædrenestamme, for at alle israelitter kan forblive i besiddelse af deres fædrene arvelod. **9** Ingen arvelod må gå over fra én stamme til en anden, for de israelitiske stammer skal holde fast ved hver sin arvelod.« **10** Selofkads døtre gjorde, som Herren havde befalet Moses; **11** Makla, Tirsa, Hogla, Milka og Noa, Selofkads døtre, blev gift med sønner af deres farbrødre. **12** De blev gift inden for manassitternes slægter – Manasse var søn af Josef – så deres arvelod forblev i deres fædrene slægts stamme.

**13** Det var de befalinger og retsregler, Herren gav israelitterne gennem Moses på Moabs sletter ved Jordan over for Jeriko.

------------------------------------------------------------------------

## Femte Mosebog

### 5 Mos 1

#### Tilbageblik på ørkenvandringen og bosættelsen i Østjordanlandet

**1** Dette er den tale, Moses holdt til hele Israel øst for Jordan i ørkenen, i Araba-lavningen, over for Suf, mellem Paran og Tofel, Laban, Haserot og Di-Zahab, **2** elleve dagsrejser fra Horeb ad vejen over Se’irs bjerge til Kadesh-Barnea. **3** I det fyrretyvende år, på den første dag i den ellevte måned, talte Moses til israelitterne, ganske som Herren havde befalet ham. **4** Det var, efter at han havde slået amoritterkongen Sihon, som regerede i Heshbon, og efter at han i Edre’i havde slået Bashans konge Og, som regerede i Ashtarot. **5** Øst for Jordan, i Moabs land, gav Moses sig til at indprente denne lov. Han sagde:

**6** Herren vor Gud talte til os ved Horeb og sagde: »I har længe nok opholdt jer ved dette bjerg. **7** Bryd nu op, og drag ind i amoritternes bjergland og ind til alle deres naboer i Araba-lavningen og i Bjerglandet, i Lavlandet og Sydlandet og Kystlandet, kana’anæernes land, og Libanon, helt frem til den store flod, Eufratfloden. **8** Se, jeg lægger landet åbent foran jer. Ryk ind og tag det land i besiddelse, som Herren lovede jeres fædre Abraham, Isak og Jakob at give dem og deres efterkommere.«

**9** Dengang sagde jeg til jer: »Alene kan jeg ikke bære jer. **10** Herren jeres Gud har gjort jer talrige; nu er I så mange som himlens stjerner. **11** Måtte Herren, jeres fædres Gud, lade jer blive tusind gange så mange og velsigne jer, som han har lovet jer. **12** Hvordan skulle jeg alene kunne bære alt det besvær, der er med jer, al jeres kiv og strid? **13** Hver af jeres stammer må komme med nogle kloge, forstandige og indsigtsfulde mænd, som jeg kan sætte i spidsen for jer.« **14** I svarede mig: »Det er et godt forslag, du kommer med.« **15** Så tog jeg jeres stammehøvdinge, kloge og indsigtsfulde mænd, og gjorde dem til overhoveder over jer, til førere over grupper på tusind, hundrede, halvtreds og ti, og til skrivere for hver af jeres stammer. **16** Samtidig gav jeg jeres dommere denne befaling: »Både i sager mellem landsmænd og i sager med en fremmed skal I høre begge parter og dømme retfærdigt. **17** I må ikke begunstige nogen i retten; I skal høre såvel på små som på store. I skal ikke frygte noget menneske, for dommen er Guds. Men er en sag for vanskelig for jer, skal I forelægge mig den; så skal jeg høre den.« **18** Dengang gav jeg jer befaling om alt det, I skulle gøre.

**19** Så brød vi op fra Horeb og vandrede igennem hele denne store og frygtelige ørken, som I selv har set, ad vejen til amoritternes bjergland, sådan som Herren vor Gud havde befalet. Da vi kom til Kadesh-Barnea, **20** sagde jeg til jer: »Nu er I kommet til amoritternes bjergland, som Herren vor Gud vil give os. **21** Se, Herren din Gud har lagt landet åbent foran dig. Drag nu op og tag det i besiddelse, sådan som Herren, dine fædres Gud, har befalet dig. Vær ikke bange, og lad dig ikke skræmme!«

**22** Men I kom alle sammen hen til mig og sagde: »Lad os sende nogle mænd i forvejen, som kan skaffe os oplysning om landet. De skal bringe besked tilbage om den vej, vi skal drage op, og om de byer, vi skal rykke ind i.« **23** Det forslag syntes jeg godt om, og jeg udtog tolv mænd blandt jer, én for hver stamme. **24** De begav sig op i bjerglandet og kom ind i Eshkol-dalen, som de udspionerede. **25** De tog noget af landets frugt med ned til os og aflagde beretning for os: »Det er et herligt land, Herren vor Gud vil give os,« sagde de.

**26** Alligevel ville I ikke drage derop, men trodsede Herren jeres Guds befaling. **27** I sad og murrede i jeres telte og sagde: »Det er, fordi Herren hader os, at han har ført os ud af Egypten; han vil give os i amoritternes magt og udrydde os. **28** Hvor er det, vi skal drage hen? Vore brødre tog modet fra os, da de fortalte om et folk, der er større og talrigere end vi, om store og himmelhøjt befæstede byer og om anakitterne, som de havde set der.« **29** Men jeg sagde til jer: »Vær ikke bange, og nær ikke rædsel for dem! **30** Herren jeres Gud, som går foran jer, vil selv føre krig for jer, ganske som han gjorde for øjnene af jer i Egypten. **31** I ørkenen så du, hvordan Herren din Gud bar dig, som en mand bærer sin søn, hele den vej, I vandrede, lige til I kom til stedet her.« **32** Men trods det ville I ikke tro på Herren jeres Gud; **33** han gik dog foran jer på vandringen for at udsøge steder, hvor I kunne slå lejr, om natten i en ild og om dagen i en sky, for at vise jer den vej, I skulle gå.

**34** Da Herren hørte, hvad I sagde, blev han vred og svor: **35** »Ikke en eneste af mændene her, dette onde slægtled, skal få det herlige land at se, som jeg lovede at give jeres fædre. **36** Kun Kaleb, Jefunnes søn, skal få det at se; ham og hans sønner vil jeg give det land, hvor han satte sin fod, fordi han fuldt og helt var med Herren.« **37** Også mig blev Herren vred på for jeres skyld, og han sagde: »Heller ikke du skal komme derind! **38** Men Josva, Nuns søn, som er i din tjeneste, skal komme derind. Sæt mod i ham, for han skal give Israel landet i eje. **39** Og jeres småbørn, som I sagde ville blive gjort til bytte, og jeres sønner, som endnu ikke kender forskel på godt og ondt, de skal komme derind; til dem vil jeg give det, og de skal tage det i besiddelse. **40** Bryd nu op, og begiv jer ind i ørkenen i retning mod Sivhavet!« **41** Men I sagde til mig: »Vi har syndet mod Herren! Nu vil vi drage op og kæmpe, sådan som Herren vor Gud har befalet os.« Hver af jer væbnede sig og regnede det ikke for noget at drage op i bjerglandet. **42** Men Herren sagde til mig: »Sig til dem: Lad være med at drage op og kæmpe, for jeg vil ikke være hos jer. I må ikke blive slået af jeres fjender.« **43** Men da jeg sagde det til jer, ville I ikke høre; I trodsede Herrens befaling, og i jeres selvrådighed begav I jer op i bjerglandet. **44** Amoritterne, som boede i bjerglandet dér, rykkede ud imod jer; de forfulgte jer som en bisværm og splittede jer i Se’ir, helt til Horma. **45** Da vendte I om og græd for Herrens ansigt, men Herren ville ikke høre på jer eller lytte til jer. **46** I måtte blive boende lang tid i Kadesh, så længe I nu boede der.

### 5 Mos 2

**1** Så brød vi op og begav os ind i ørkenen i retning mod Sivhavet, sådan som Herren havde befalet mig, og i lang tid vandrede vi uden om Se’irs bjerge. **2** Da sagde Herren til mig: **3** »I har længe nok gået uden om disse bjerge; drej nu mod nord! **4** Og giv folket den befaling: I skal drage igennem et område, der tilhører jeres brødre, Esaus sønner, som bor i Se’ir, og de vil blive bange for jer. Men I skal tage jer meget i agt; **5** I må ikke gå til angreb på dem. Jeg vil ikke give jer så meget som en fodsbred af deres land, for jeg har givet Esau Se’irs bjerge i eje. **6** Den mad, I skal spise, og det vand, I skal drikke, kan I købe af dem. **7** Herren din Gud har jo velsignet dig i al din gerning; han har fulgt dig på din vandring i denne store ørken. I fyrre år har Herren din Gud været med dig, og du har intet manglet.« **8** Så drog vi videre fra vore brødre, Esaus sønner, der bor i Se’ir, bort fra Araba-vejen fra Elat og Esjongeber. Vi begav os ad vejen til Moabs ørken, **9** og Herren sagde til mig: »Du må ikke overfalde Moab og gå til angreb på dem; jeg vil ikke give dig noget af hans land i eje, for jeg har givet Lots sønner Ar i eje.« **10** – Tidligere var det emitterne, der boede der; de var et stort og talrigt folk, så høje som anakitterne. **11** Og ligesom anakitterne regnes de til refaitterne, men moabitterne kalder dem emitter. **12** I Se’ir boede tidligere horitterne, men Esaus sønner havde fordrevet og udryddet dem foran sig og bosat sig der, ligesom Israel gjorde i det land, Herren gav dem i eje. – **13** »Bryd nu op og gå over Zered-floden!« Så gik vi over Zered.

**14** Fra vi forlod Kadesh-Barnea, til vi gik over Zered, var der gået otteogtredive år; da var hele det slægtled af krigere i lejren omkommet, sådan som Herren havde svoret. **15** Herrens hånd var imod dem, så de var blevet udryddet fra lejren til sidste mand.

**16** Da nu alle krigerne i folket var omkommet, **17** talte Herren til mig og sagde: **18** »Du skal nu drage gennem Moabs område, gennem Ar. **19** Når du kommer tæt på ammonitterne, må du ikke overfalde dem og gå til angreb på dem. Jeg vil ikke give dig noget af ammonitternes land i eje, for det har jeg givet Lots sønner i eje.« **20** – Også det regnes til refaitternes land. Tidligere var det refaitterne, der boede der; men ammonitterne kalder dem zamzummitter. **21** De var et stort og talrigt folk, så høje som anakitterne, men Herren havde udryddet dem foran ammonitterne, som fordrev dem og bosatte sig der. **22** Det samme havde han gjort for Esaus sønner, der bor i Se’ir, da han udryddede horitterne foran dem, så de fordrev dem og bosatte sig der, og de bor der den dag i dag. **23** Avvitterne, som boede i landsbyerne ned mod Gaza, blev udryddet af kaftoritterne, som var kommet fra Kaftor, og som bosatte sig der. –

**24** »Bryd nu op og gå over Arnonfloden! Se, jeg giver amoritten Sihon, kongen i Heshbon, og hans land i din magt. Begynd erobringen, og gå til angreb på ham! **25** Fra i dag vil jeg lægge rædsel og frygt for dig over alle folkeslag under himlen, så de skælver og bæver for dig, når de hører rygtet om dig.«

**26** Så sendte jeg bud fra Kedemots ørken til kong Sihon i Heshbon med tilbud om fred: **27** »Lad mig drage gennem dit land; jeg holder mig til vejen og drejer hverken af til højre eller til venstre. **28** Du kan sælge mig den mad, jeg skal spise, og det vand, jeg skal drikke, **29** ligesom Esaus sønner, der bor i Se’ir, og moabitterne, der bor i Ar, gjorde. Jeg ønsker blot at vandre gennem landet, så jeg kan gå over Jordan og komme ind i det land, som Herren vor Gud vil give os.« **30** Men kong Sihon i Heshbon ville ikke lade os drage igennem sit land, for Herren din Gud havde forhærdet hans ånd og gjort hans hjerte hårdt for at give ham og hans land i din magt, som det er i dag. **31** Da sagde Herren til mig: »Se, nu overgiver jeg Sihon og hans land til dig; gå nu i gang med at erobre hans land.« **32** Da Sihon med hele sin hær rykkede ud til kamp mod os ved Jasa, **33** overgav Herren vor Gud ham til os, og vi slog ham og hans sønner og hele hans hær. **34** Dengang indtog vi alle hans byer, og i hver eneste by lagde vi band på mænd, kvinder og børn; der var ingen, der overlevede. **35** Kun dyrene tog vi med som krigsbytte sammen med det, vi røvede i de byer, vi havde indtaget. **36** Fra Aro’er på kanten af Arnondalen og byen, som ligger i dalen, og helt til Gilead var der ikke den by, hvis mure var for høje for os; alt overlod Herren vor Gud til os. **37** Men ammonitternes land kom du ikke tæt på, landet langs Jabbokfloden og byerne i bjerglandet, for det havde Herren forbudt os.

### 5 Mos 3

**1** Vi begav os op ad vejen til Bashan, og med hele sin hær rykkede Bashans konge Og ud til kamp mod os ved Edre’i. **2** Da sagde Herren til mig: »Vær ikke bange for ham, for jeg giver ham og hele hans hær og hans land i din magt. Gør med ham, som du gjorde med amoritterkongen Sihon, der regerede i Heshbon.« **3** Herren vor Gud gav Bashans konge Og med hele hans hær i vor magt, og vi slog ham; der var ingen, der overlevede. **4** Dengang indtog vi alle hans byer; der var ikke den by, vi ikke tog fra dem, tres byer, hele landskabet Argob i Bashan, Ogs kongerige. **5** Det var alle sammen byer, der var befæstede med høje mure og med port og slå. Dertil kom de mange landsbyer. **6** Vi lagde band på dem, sådan som vi havde gjort ved kong Sihon i Heshbon; mænd, kvinder og børn i hver eneste by lagde vi band på. **7** Men alle dyrene og det, vi røvede i byerne, tog vi med som krigsbytte.

**8** Dengang erobrede vi landet fra de to amoritterkonger øst for Jordan, fra Arnonfloden til Hermonbjerget **9** – sidonierne kalder Hermon for Sirjon, mens amoritterne kalder det for Senir – **10** alle Højslettens byer, hele Gilead, hele Bashan lige til byerne Salka og Edre’i i Bashan, Ogs kongerige. **11** – For Bashans konge Og var den sidste, der var tilbage af refaitterne. Han havde en seng af jern; den står nu i ammonitternes Rabba. Den er ni alen lang og fire alen bred, målt med almindelig alen. – **12** Det var det land, vi dengang tog i besiddelse. Området fra Aro’er ved Arnondalen og halvdelen af Gileads bjergland og dets byer gav jeg til rubenitterne og til gaditterne. **13** Resten af Gilead og hele Bashan, Ogs kongerige, gav jeg til halvdelen af Manasses stamme, hele landskabet Argob. – Hele dette Bashanland kaldtes refaitternes land. **14** Manasses søn Jair fik hele landskabet Argob, lige til grænsen mod geshuritterne og ma’akatitterne, og han opkaldte Bashanlandets byer efter sig selv, Jairs teltbyer; det hedder de den dag i dag. – **15** Gilead gav jeg til Makir, **16** og til rubenitterne og gaditterne gav jeg området fra Gilead til Arnondalen, med dalens midte som grænse, helt til Jabbokfloden, grænsen til ammonitterne, **17** og med Araba-lavningen og Jordan som grænse, fra Kinneret til Araba-havet, Salthavet, ved foden af Pisgas skråninger i øst.

**18** Dengang gav jeg jer denne befaling: »Herren jeres Gud har givet jer dette land i eje. Med våben i hånd skal alle I tapre krigere nu gå over Jordan i spidsen for jeres brødre israelitterne. **19** Men jeres kvinder og børn og jeres kvæg – jeg ved, at I har meget kvæg – skal blive i de byer, jeg har givet jer, **20** indtil Herren har skaffet jeres brødre et sted at bo ligesom jer, og indtil også de har erobret det land, som Herren jeres Gud vil give dem vest for Jordan. Derefter kan I vende tilbage hver til sin jord, som jeg har givet jer i eje.«

**21** Dengang gav jeg Josva denne befaling: »Du har selv set, hvad Herren jeres Gud har gjort ved disse to konger. Sådan vil Herren gøre ved alle de kongeriger, som du rykker over mod. **22** I skal ikke være bange for dem, for Herren jeres Gud vil selv føre krigen for jer.«

**23** Dengang bønfaldt jeg Herren: **24** »Du, Gud Herre, har vist din tjener din storhed og din stærke hånd – ja, hvilken gud, i himmel eller på jord, kan gøre den slags vældige gerninger, som du gør? **25** Lad mig få lov at komme over og se det herlige land på den anden side af Jordan, dette herlige bjergland og Libanon.« **26** Men Herren var vred på mig på grund af jer og ville ikke høre på mig; han sagde til mig: »Nu er det nok! Tal ikke mere til mig om den sag! **27** Gå op på Pisgas tinde, og løft dit blik mod vest og mod nord, mod syd og mod øst, og se dig omkring. Du kommer ikke over Jordan! **28** Du skal indsætte Josva og styrke ham og sætte mod i ham, for han skal gå over i spidsen for dette folk, og han skal give dem det land, du ser, i eje.« **29** Så blev vi i dalen over for Bet-Peor.

### 5 Mos 4

#### Formaning til lydighed mod loven

**1** Og nu, Israel, lyt til de love og retsregler, som jeg lærer jer, og følg dem, for at I må leve og komme ind og tage det land i besiddelse, som Herren, jeres fædres Gud, vil give jer. **2** I må ikke føje noget til det, jeg befaler jer, og heller ikke trække noget fra, men I skal holde Herren jeres Guds befalinger, som jeg giver jer. **3** I har selv set, hvad Herren gjorde ved Ba’al-Peor; hver eneste, der fulgte Ba’al-Peor, udryddede Herren din Gud af din midte, **4** mens alle I, som holdt fast ved Herren jeres Gud, er i live i dag. **5** Se, nu lærer jeg jer love og retsregler, sådan som Herren min Gud har befalet mig; dem skal I følge i det land, som I skal ind og tage i besiddelse. **6** I skal følge dem omhyggeligt! Så vil andre folk få øjnene op for jeres visdom og indsigt, for når de hører om alle disse love, vil de sige: »Hvor dette store folk dog er et klogt og forstandigt folk!« **7** Hvor er det folk, det være sig nok så stort, der har sin gud så nær, som vi har Herren vor Gud, hver gang vi råber til ham? **8** Og hvor er det folk, det være sig nok så stort, der har så retfærdige love og retsregler som hele denne lov, jeg i dag lægger frem for jer?

**9** Men tag dig i agt, og pas godt på, at du ikke glemmer, hvad du selv har oplevet; det må ikke gå dig af minde, så længe du lever. Fortæl det til dine sønner og dine sønnesønner, **10** fortæl om den dag, da du stod for Herren din Guds ansigt ved Horeb, og Herren sagde til mig: »Kald folket sammen hos mig; jeg vil forkynde dem mine ord, så de lærer at frygte mig, så længe de lever på jorden, og så de lærer deres sønner det.« **11** I kom hen og stillede jer ved foden af bjerget, og bjerget stod i lys lue med himmelhøje flammer, omgivet af mørke, skyer og mulm. **12** Da nu Herren talte til jer inde fra ilden, hørte I ordene; men I så ingen skikkelse, I hørte kun røsten. **13** Han kundgjorde jer sin pagt, som han befalede jer at følge, de ti bud, og dem skrev han ned på to stentavler. **14** Ved den lejlighed pålagde Herren mig at lære jer de love og retsregler, som I skal følge i det land, som I skal over og erobre. **15** Men tag jer godt i agt! I så ikke nogen skikkelse, den dag Herren talte til jer på Horeb inde fra ilden. **16** Gør derfor ikke noget så ødelæggende som at lave jer gudestatuer i nogen som helst form, i skikkelse af mand eller kvinde, **17** i skikkelse af noget som helst dyr på jorden eller i skikkelse af nogen som helst vinget fugl, der flyver hen over himlen, **18** eller i skikkelse af noget som helst, der kryber på jorden, eller i skikkelse af nogen som helst fisk i vandet under jorden. **19** Og løft ikke dit blik mod himlen, så du ser solen, månen og stjernerne, hele himlens hær, og lader dig forlede til at tilbede og dyrke dem. Dem har Herren din Gud fordelt mellem alle folkeslag under himlen; **20** men jer tog Herren og førte ud af jern-smelteovnen, af Egypten, for at I skulle være hans ejendomsfolk, som I er i dag.

**21** Men Herren var vred på mig på grund af jer, og han svor, at jeg ikke måtte gå over Jordan og komme ind i det herlige land, som Herren din Gud vil give dig i eje. **22** Derfor skal jeg dø i dette land; jeg kommer ikke over Jordan. Men I skal gå over og tage dette herlige land i besiddelse. **23** Tag jer i agt, og glem ikke den pagt, Herren jeres Gud har sluttet med jer. Lav jer ikke noget gudebillede i nogen som helst form; det har Herren din Gud forbudt dig. **24** For Herren din Gud er en fortærende ild, en lidenskabelig Gud.

**25** Når du får børn og børnebørn, og I bliver gamle i landet, og I gør noget så ødelæggende som at lave jer gudebilleder i nogen som helst form og gør, hvad der er ondt i Herren din Guds øjne, så I krænker ham, **26** da tager jeg i dag himlen og jorden til vidne imod jer på, at I meget snart bliver udryddet fra det land, I skal tage i besiddelse, når I nu går over Jordan. I får ikke noget langt liv i det; I bliver udryddet! **27** Herren vil sprede jer blandt folkene, og kun få af jer skal overleve blandt de folk, Herren fører jer til. **28** Dér skal I komme til at dyrke guder, der er menneskehænders værk, træ og sten, som hverken kan se eller høre, spise eller lugte. **29** Men derude skal I søge Herren din Gud; du skal finde ham, hvis du søger ham af hele dit hjerte og af hele din sjæl, **30** når du er i nød, og alle disse ting rammer dig engang i fremtiden, og du vender om til Herren din Gud og adlyder ham. **31** For Herren din Gud er en nådig Gud, han lader dig ikke i stikken, han ødelægger dig ikke, og han glemmer ikke den pagt, han tilsvor dine fædre.

**32** Spørg dog, om der nogen sinde, i gamle dage, før din tid, fra den dag Gud skabte menneskene på jorden, nogetsteds, fra den ene ende af himlen til den anden, har været noget så stort som dette, eller om man har hørt magen til. **33** Mon noget folk har hørt Gud tale inde fra ilden, sådan som du har, og har bevaret livet? **34** Eller har nogen gud før forsøgt at hente sig et folk ud af et andet folk ved hjælp af prøvelser, tegn og undere, med krig, med stærk hånd og løftet arm og med store og frygtindgydende gerninger, sådan som Herren jeres Gud gjorde med jer i Egypten for øjnene af dig? **35** Du har fået det at se, for at du skulle vide, at det er Herren, der er Gud, og at der ikke er nogen anden end ham. **36** Fra himlen har han ladet dig høre sin røst for at vejlede dig, og på jorden har han ladet dig se sin store ild, og du hørte hans ord inde fra ilden. **37** Og fordi han elskede dine fædre, udvalgte han deres efterkommere og førte dig selv ud af Egypten med sin store kraft. **38** Folk, der er større og mægtigere end du, vil han drive bort foran dig, og han vil føre dig ind og give dig deres land i eje, som det er i dag. **39** Og du skal i dag vide og lægge dig på sinde, at det er Herren, der er Gud oppe i himlen og nede på jorden; der er ingen anden. **40** Hold derfor hans love og befalinger, som jeg giver dig i dag, for at det må gå dig og dine børn efter dig godt, og for at du må få et langt liv på den jord, som Herren din Gud vil give dig for al fremtid.

#### Tilflugtsbyerne i Østjordanlandet

**41** På det tidspunkt gav Moses en særstilling til tre byer øst for Jordan. **42** Den drabsmand, der havde slået sin næste ihjel, uforvarende og uden tidligere at have næret fjendskab mod ham, skulle kunne flygte hen til en af disse byer og redde livet. **43** Det var Beser i ørkenen på Højsletten til brug for rubenitterne, og Ramot i Gilead til brug for gaditterne, og Golan i Bashan til brug for manassitterne.

#### Pagtslutningen ved Horeb og de ti bud

**44** Dette er den lov, Moses fremlagde for israelitterne. **45** Dette er de formaninger, love og retsregler, Moses kundgjorde for israelitterne, da de drog ud af Egypten. **46** Det foregik øst for Jordan, i dalen over for Bet-Peor, i det land som tilhørte amoritterkongen Sihon, der regerede i Heshbon, men som Moses og israelitterne besejrede, da de drog ud af Egypten, **47** og hvis land de erobrede tillige med det land, der tilhørte Bashans konge Og, de to amoritterkonger øst for Jordan, **48** fra Aro’er på kanten af Arnondalen op til Si’ons bjerg, det samme som Hermon, **49** og hele Araba-lavningen øst for Jordan, hen til Araba-havet, ved foden af Pisgas skråninger.

### 5 Mos 5

**1** Moses kaldte hele Israel til sig og sagde til dem: Hør, Israel, de love og retsregler, som jeg i dag kundgør for jer, lær dem, og følg dem omhyggeligt! **2** Herren vor Gud sluttede en pagt med os ved Horeb. **3** Det var ikke med vore fædre, Herren sluttede denne pagt, men med alle os, som er i live og til stede her i dag. **4** Herren talte til jer på bjerget, inde fra ilden, ansigt til ansigt. **5** – Dengang stod jeg mellem Herren og jer for at forkynde jer Herrens ord, for I var bange for ilden og gik ikke med op på bjerget. – Han sagde:

**6** »Jeg er Herren din Gud, som førte dig ud af Egypten, af trællehuset.

**7** Du må ikke have andre guder end mig.

**8** Du må ikke lave dig noget gudebillede i form af noget som helst oppe i himlen eller nede på jorden eller i vandet under jorden. **9** Du må ikke tilbede dem og dyrke dem, for jeg, Herren din Gud, er en lidenskabelig Gud. Jeg straffer fædres skyld på børn, børnebørn og oldebørn af dem, der hader mig; **10** men dem, der elsker mig og holder mine befalinger, vil jeg vise godhed i tusind slægtled.

**11** Du må ikke bruge Herren din Guds navn til løgn, for Herren vil aldrig lade den ustraffet, der bruger hans navn til løgn.

**12** Giv agt på sabbatsdagen og hold den hellig, sådan som Herren din Gud har befalet dig. **13** I seks dage må du arbejde og gøre alt, hvad du skal; **14** men den syvende dag er sabbat for Herren din Gud. Da må du ikke gøre noget som helst arbejde, hverken du selv eller din søn eller datter, din træl eller trælkvinde, din okse, dit æsel eller et hvilket som helst af dine dyr, og heller ikke den fremmede i dine byer; din træl og din trælkvinde skal hvile ud ligesom du selv. **15** Husk, at du selv var træl i Egypten, og at Herren din Gud førte dig ud derfra med stærk hånd og løftet arm. Derfor har Herren din Gud befalet dig at fejre sabbatsdagen.

**16** Ær din far og din mor, sådan som Herren din Gud har befalet dig, for at du må få et langt liv, og det må gå dig godt på den jord, Herren din Gud vil give dig.

**17** Du må ikke begå drab.

**18** Du må ikke bryde et ægteskab.

**19** Du må ikke stjæle.

**20** Du må ikke vidne falsk mod din næste.

**21** Du må ikke begære din næstes hustru. Du må ikke eftertragte din næstes hus eller mark, hans træl eller trælkvinde, hans okse eller æsel eller noget som helst af din næstes ejendom.«

**22** Disse ord talte Herren til hele jeres forsamling på bjerget, inde fra ilden, omgivet af skyer og mulm, med høj røst og uden at føje mere til, og han skrev dem på to stentavler, som han gav mig.

**23** Da I hørte røsten inde fra mørket, mens bjerget stod i lys lue, kom alle jeres stammehøvdinge og ældste hen til mig **24** og sagde: »Nu har Herren vor Gud ladet os se sin herlighed og sin storhed, og vi har hørt hans røst inde fra ilden. I dag har vi oplevet, at Gud taler med mennesker, og at de alligevel bevarer livet. **25** Men hvorfor skal vi dø? Denne vældige ild vil jo fortære os! Hvis vi skal høre Herren vor Guds røst endnu en gang, dør vi. **26** For har noget menneske nogen sinde hørt den levende Gud tale inde fra ilden, sådan som vi har, og har bevaret livet? **27** Gå du hen og hør alt, hvad Herren vor Gud vil sige. Alt det, Herren vor Gud taler til dig, skal du tale til os; det vil vi høre og følge.«

**28** Da Herren hørte, hvad det var, I sagde til mig, sagde han: »Jeg har hørt, hvad dette folk sagde til dig; de har ret i det hele. **29** Gid de altid må frygte mig i deres hjerte og holde alle mine befalinger, så det må gå dem og deres børn godt i evighed. **30** Gå hen og sig til dem, at de skal gå tilbage til deres telte. **31** Selv skal du blive her hos mig, så vil jeg kundgøre dig alle de befalinger og de love og retsregler, du skal lære dem; dem skal de følge i det land, jeg vil give dem i eje.« **32** Følg dem derfor omhyggeligt, sådan som Herren jeres Gud har befalet jer, uden at vige til højre eller til venstre. **33** I skal vandre ad den vej, Herren jeres Gud har befalet jer, for at I må leve, og det må gå jer godt, og I må få et langt liv i det land, som I skal tage i besiddelse.

### 5 Mos 6

#### Israels Gud, den eneste Gud

**1** Dette er befalingerne, lovene og retsreglerne, som Herren jeres Gud har pålagt mig at lære jer; dem skal I følge i det land, I skal over og erobre, **2** for at du skal frygte Herren din Gud og holde alle hans love og befalinger, som jeg i dag giver dig, du og din søn og din sønnesøn, så længe du lever, så at du må få et langt liv. **3** Så hør dem da, Israel, og følg dem omhyggeligt, for at det må gå dig godt, og I må blive meget talrige, sådan som Herren, dine fædres Gud, har lovet dig, i et land, der flyder med mælk og honning.

**4** Hør, Israel! Herren vor Gud, Herren er én. **5** Derfor skal du elske Herren din Gud af hele dit hjerte og af hele din sjæl og af hele din styrke. **6** Disse ord, som jeg i dag befaler dig, skal ligge dig på sinde, **7** og du skal gentage dem for dine sønner; du skal fremsige dem, både når du er hjemme, og når du er ude, når du går i seng, og når du står op. **8** Du skal binde dem om din hånd som et tegn, de skal sidde på din pande som et mærke, **9** og du skal skrive dem på dørstolperne i dit hjem og i dine porte. **10** Herren din Gud vil føre dig ind i det land, som han lovede dine fædre Abraham, Isak og Jakob at give dig, et land med store og smukke byer, du ikke selv har bygget, **11** med huse, der er fulde af alt godt, du ikke selv har samlet, med udhuggede cisterner, du ikke selv har hugget ud, med vingårde og olivenlunde, du ikke selv har plantet. Når du så har spist dig mæt, **12** skal du tage dig i agt, at du ikke glemmer Herren, som førte dig ud af Egypten, af trællehuset. **13** Du skal frygte Herren din Gud, ham skal du tjene, og ved hans navn skal du sværge.

**14** I må ikke følge andre guder, af den slags folkene rundt om jer dyrker, **15** for Herren din Gud, som bor hos dig, er en lidenskabelig Gud. Pas på, at Herren din Guds vrede ikke flammer op imod dig, så han udrydder dig fra jordens overflade.

**16** I må ikke udæske Herren jeres Gud, sådan som I gjorde ved Massa. **17** I skal holde Herren jeres Guds befalinger og de formaninger og love, han har givet dig. **18** Gør, hvad der er ret og godt i Herrens øjne, for at det må gå dig godt, og du må komme ind og tage det herlige land i besiddelse, som Herren har lovet dine fædre. **19** Herren vil jage alle dine fjender væk foran dig, sådan som han har lovet.

**20** Når din søn i fremtiden spørger dig: »Hvilke formaninger, love og retsregler er det, Herren vor Gud har givet jer?« **21** skal du svare ham: »Vi var Faraos trælle i Egypten, men Herren førte os ud af Egypten med stærk hånd. **22** Og Herren gjorde store og ulykkebringende tegn og undere i Egypten mod Farao og hele hans hus for øjnene af os. **23** Men os førte han ud derfra for at føre os ind og give os det land, han havde lovet vore fædre. **24** Og Herren befalede os at følge alle disse love og at frygte Herren vor Gud til vort eget bedste alle dage, så han kunne holde os i live, som han har gjort indtil i dag. **25** Vores retfærdighed består deri, at vi for Herren vor Guds ansigt omhyggeligt følger hele denne befaling, sådan som han har pålagt os.«

### 5 Mos 7

#### Befaling om udryddelse af Kana’ans folk og guder

**1** Når Herren din Gud fører dig til det land, du skal ind og erobre, og han driver store folkeslag væk foran dig, hittitterne, girgashitterne, amoritterne, kana’anæerne, perizzitterne, hivvitterne og jebusitterne, syv folk, der er større og mægtigere end du, **2** og Herren din Gud overgiver dem til dig, og du besejrer dem, da skal du lægge band på dem. Du må ikke slutte pagt med dem og ikke vise dem barmhjertighed. **3** Du må ikke bringe dig i familie med dem; du må ikke give dine døtre til deres sønner, og du må ikke lade dine sønner gifte sig med deres døtre, **4** for det vil få dine sønner til at vige fra mig og dyrke andre guder. Da vil Herrens vrede flamme op imod jer, og han vil hurtigt udrydde dig.

**5** Nej, sådan skal I gøre med dem: Deres altre skal I rive ned, deres stenstøtter skal I knuse, deres Ashera-pæle skal I hugge om, deres gudebilleder skal I brænde. **6** For du er et helligt folk for Herren din Gud; dig har Herren din Gud udvalgt af alle folk på jorden som sit ejendomsfolk.

**7** Det er ikke, fordi I er større end alle andre folk, at Herren fattede kærlighed til jer og udvalgte jer; for I er det mindste af alle folk. **8** Men fordi Herren elskede jer og ville opfylde den ed, han tilsvor jeres fædre, førte han jer ud med stærk hånd og udfriede dig af trællehuset, af egypterkongen Faraos magt. **9** Derfor skal du vide, at Herren din Gud er den eneste Gud, den trofaste Gud, som i tusind slægtled bevarer pagten og troskaben mod dem, der elsker ham og holder hans befalinger, **10** men som omgående gengælder dem, der hader ham, og udrydder dem. Han tøver ikke, men gengælder omgående den, der hader ham. **11** Hold derfor befalingerne og lovene og retsreglerne, som jeg i dag pålægger dig at følge.

#### Løfte om velsignelse for at holde loven

**12** Når I hører disse retsregler og omhyggeligt følger dem, vil Herren din Gud bevare den pagt og troskab, han tilsvor dine fædre. **13** Han vil elske dig og velsigne dig og gøre dig talrig; han vil velsigne frugten af dine moderliv og frugten af din jord, dit korn, din vin og din olie, dine oksers afkom og dine fårs tillæg på den jord, som han lovede dine fædre at give dig. **14** Du bliver velsignet frem for alle andre folk; der skal ikke findes nogen ufrugtbar mand eller kvinde hos dig, og noget ufrugtbart dyr. **15** Herren vil tage enhver sygdom bort fra dig, og ingen af Egyptens svære sygdomme, som du nu kender, skal han påføre dig; men han skal lade alle dine fjender få dem. **16** Du skal fortære alle de folk, Herren din Gud giver dig; vis dem ingen barmhjertighed, og dyrk ikke deres guder, det er en snare for dig.

**17** Skulle du sige til dig selv: »De folk er større end jeg; hvordan skal jeg kunne fordrive dem?« **18** så vær ikke bange for dem. Husk på, hvad Herren din Gud gjorde ved Farao og hele Egypten, **19** husk de store prøvelser, du selv så, tegnene og underne, husk den stærke hånd og den løftede arm, som Herren din Gud førte dig ud med; sådan vil Herren din Gud også gøre ved alle de folk, du nu er bange for. **20** Herren din Gud vil sende modløsheden i dem, til selv de, som er tilbage og har skjult sig for dig, er udryddet. **21** Du skal ikke nære rædsel for dem, for Herren din Gud er hos dig, en stor og frygtindgydende Gud, **22** og Herren din Gud vil drive disse folk væk foran dig lidt efter lidt. Du skal ikke tilintetgøre dem hurtigt, for så bliver de vilde dyr dig for talrige. **23** Herren din Gud vil overgive dem til dig og bringe en stor forvirring over dem, til de er udryddet. **24** Han vil give deres konger i din magt, og du skal udrydde deres navn under himlen. Ingen skal kunne holde stand imod dig; du skal få dem alle udryddet. **25** Deres gudebilleder skal I brænde, og du må ikke begære sølvet og guldet på dem og tage det, for så bliver du fanget i en snare; Herren din Gud afskyr det. **26** Du må ikke bringe noget afskyeligt ind i dit hus; så bliver der lagt band på dig, ligesom på det. Du skal betragte det som vederstyggeligt og afskyeligt, for der er lagt band på det.

### 5 Mos 8

#### Advarsel mod at glemme Herren

**1** Alt det, jeg i dag befaler dig, skal I omhyggeligt gøre, for at I må leve og blive talrige og komme ind og tage det land i besiddelse, som Herren lovede jeres fædre. **2** Husk, hvordan Herren din Gud nu i fyrre år har ladet dig vandre i ørkenen, for at ydmyge dig og sætte dig på prøve, så han kunne få at vide, om du har i sinde at holde hans befalinger eller ej. **3** Han ydmygede dig og lod dig sulte og gav dig manna at spise, som hverken du eller dine fædre kendte, for at lade dig vide, at mennesket ikke lever af brød alene, men af alt, hvad der udgår af Herrens mund. **4** Dit tøj blev ikke slidt i laser og faldt ikke af dig, og dine fødder svulmede ikke op i disse fyrre år. **5** Du skal være forvisset om, at Herren opdrager dig, som en mand opdrager sin søn. **6** Så hold da Herren din Guds befalinger, gå ad hans veje, og frygt ham!

**7** Når Herren din Gud fører dig ind i et herligt land, et land med bække, med kilder og med strømme af vand, der vælder frem i dale og bjerge, **8** et land med hvede og byg, med vin og figner og granatæbler, et land med olivenolie og honning, **9** et land, hvor du ikke skal skaffe dig føden i fattigdom og ikke kommer til at mangle noget, et land, hvis sten er jern, og i hvis bjerge du kan bryde kobber, **10** da skal du spise dig mæt og prise Herren din Gud for det herlige land, han har givet dig. **11** Men tag dig i agt, at du ikke glemmer Herren din Gud, så du undlader at holde hans befalinger og retsregler og love, som jeg giver dig i dag. **12** Når du spiser dig mæt og bygger dig gode huse at bo i, **13** når dine køer og får bliver talrige, når du får meget sølv og guld, når al din ejendom øges, **14** bliv da ikke hovmodig, så du glemmer Herren din Gud, som førte dig ud af Egypten, af trællehuset; **15** det var jo ham, som lod dig vandre gennem den store og frygtelige ørken med slanger, øgler og skorpioner og med vandløse områder, hvor han lod vand strømme ud af flinteklippen for din skyld; **16** det var ham, som gav dig manna at spise i ørkenen, noget dine fædre ikke havde kendt, for at ydmyge dig og for at sætte dig på prøve og derefter gøre vel mod dig. **17** Sig ikke til dig selv: »Min egen kraft og min hånds styrke har skaffet mig hele denne rigdom.« **18** Husk på Herren din Gud; det er ham, der giver dig kraft til at skabe rigdom, for han vil opretholde den pagt, han tilsvor dine fædre, som han gør i dag.

**19** Men glemmer du Herren din Gud og følger andre guder og dyrker og tilbeder dem, så kan jeg i dag forsikre jer, at I vil blive udryddet. **20** Som de folk, Herren udryddede foran jer, skal I selv blive udryddet, fordi I ikke ville adlyde Herren jeres Gud.

### 5 Mos 9

#### Israelitternes ulydighed under ørkenvandringen

**1** Hør, Israel! Du skal i dag gå over Jordan for at fordrive folk, der er større og mægtigere end du, og erobre store og himmelhøjt befæstede byer. **2** Et stort folk er anakitterne, høje af vækst, som du ved. Du har selv hørt det sagt: Hvem kan holde stand mod anakitterne? **3** Du skal i dag vide, at Herren din Gud selv rykker over i spidsen for dig som en fortærende ild; han skal udrydde dem, og han skal undertvinge dem foran dig, og du skal hurtigt fordrive dem og udrydde dem, sådan som Herren har lovet dig. **4** Men når Herren din Gud jager dem væk foran dig, så sig ikke til dig selv, at det skyldes din egen retfærdighed, at Herren har ført dig ind i dette land, for at du skulle tage det i besiddelse; nej, det er på grund af disse folks uretfærdighed, at Herren driver dem bort foran dig. **5** Det skyldes ikke din egen retfærdighed og retskaffenhed, at du kommer ind i deres land og tager det i besiddelse; nej, på grund af disse folks uretfærdighed vil Herren din Gud drive dem bort foran dig, også for at holde det løfte, Herren gav dine fædre Abraham, Isak og Jakob. **6** Du skal vide, at det ikke skyldes din retfærdighed, at Herren din Gud giver dig dette herlige land i eje, for du er et stivnakket folk!

**7** Husk det, og glem ikke, at du vakte Herren din Guds vrede i ørkenen! Fra den dag du drog ud af Egypten, til I kom til dette sted, har I trodset Herren. **8** Ved Horeb vakte I Herrens vrede, og Herren blev så vred på jer, at han ville udrydde jer. **9** Det var, dengang jeg gik op på bjerget for at hente stentavlerne, tavlerne med den pagt, Herren havde sluttet med jer; jeg blev på bjerget i fyrre dage og fyrre nætter uden at spise eller drikke, **10** og Herren gav mig de to stentavler, som Guds finger selv havde skrevet på. Dér stod alle de ord, Herren havde talt til jer på bjerget inde fra ilden, den dag I var forsamlet. **11** Da der var gået fyrre dage og fyrre nætter, gav Herren mig de to stentavler, pagtens tavler, **12** og sagde til mig: »Skynd dig ned herfra, for dit folk, som du har ført ud af Egypten, har handlet slet. De er allerede veget fra den vej, jeg befalede dem at følge. De har støbt sig et gudebillede!«

**13** Og Herren sagde til mig: »Jeg har set, at dette folk er et stivnakket folk. **14** Lad mig nu udrydde dem og udslette deres navn under himlen; så vil jeg gøre dig til et folk, der er mægtigere og talrigere end det.«

**15** Jeg begav mig så ned ad bjerget, mens det stod i lys lue, og jeg bar pagtens to tavler i hænderne. **16** Da jeg så, hvordan I havde syndet mod Herren jeres Gud ved at støbe jer et billede af en tyrekalv og hurtigt var veget fra den vej, Herren havde befalet jer at følge, **17** greb jeg fat i de to tavler og slyngede dem til jorden, så de knustes for øjnene af jer. **18** Jeg kastede mig ned for Herrens ansigt i fyrre dage og fyrre nætter uden at spise eller drikke, ligesom forrige gang, på grund af den synd, I havde begået ved at gøre, hvad der var ondt i Herrens øjne, og krænke ham. **19** Jeg gruede for, at Herren skulle udrydde jer i den vrede og harme, han nærede mod jer; men Herren hørte mig også denne gang. **20** Også Aron blev Herren så vred på, at han ville tilintetgøre ham; men jeg bad dengang for Aron. **21** Og tyrekalven, det syndige gudebillede, I havde lavet, tog jeg og brændte; jeg knuste den til det fineste støv, og støvet kastede jeg i bækken, som løb ned ad bjerget.

**22** Også i Tab’era, og i Massa, og ved Kibrot-ha-Ta’ava vakte I Herrens vrede. **23** Og dengang Herren ville sende jer af sted fra Kadesh-Barnea og sagde: »Drag op og tag det land i besiddelse, som jeg har givet jer,« da trodsede I Herren jeres Guds befaling; I troede ikke på ham og adlød ham ikke. **24** I har trodset Herren, lige så længe jeg har kendt jer. **25** Jeg kastede mig altså ned for Herrens ansigt de fyrre dage og fyrre nætter, for Herren havde sagt, at han ville udrydde jer. **26** Og jeg bad til Herren og sagde: »Gud Herre, ødelæg ikke dit folk og din ejendom, som du i din storhed har udfriet og ført ud af Egypten med stærk hånd. **27** Husk på dine tjenere Abraham, Isak og Jakob! Tag dig ikke af dette folks hårdhed, dets ondskab og dets synd; **28** ellers vil folk i det land, du førte os ud af, sige: ›Fordi Herren ikke magtede at føre dem ind i det land, han havde lovet dem, og fordi han hadede dem, førte han dem ud for at lade dem dø i ørkenen.‹ **29** De er dog dit folk og din ejendom, som du har ført ud med din store kraft og din løftede arm«.

### 5 Mos 10

#### Pagtens fornyelse

**1** Dengang sagde Herren til mig: »Tilhug to stentavler som de forrige, og kom op til mig på bjerget; du skal også lave dig en ark af træ. **2** På tavlerne vil jeg skrive de ord, der stod på de forrige tavler, som du knuste, og du skal lægge dem i arken.« **3** Jeg lavede en ark af akacietræ og tilhuggede to stentavler som de forrige, og så gik jeg op på bjerget med de to tavler i hånden. **4** Herren skrev det samme på tavlerne som før, de ti bud, han havde talt til jer på bjerget, inde fra ilden, den dag I var forsamlet. Da Herren havde givet dem til mig, **5** begav jeg mig ned ad bjerget og lagde tavlerne i den ark, jeg havde lavet; dér kom de til at ligge, sådan som Herren havde befalet.

#### Arons død

**6** Israelitterne brød op fra Be’erot-Bene-Ja’akan og drog til Moser. Dér døde Aron, og dér blev han begravet, og hans søn Eleazar blev præst efter ham. **7** Derfra brød de op og drog til Gudgoda, og fra Gudgoda til Jotbata, et land med bække.

#### Levitternes særstilling

**8** På den tid gav Herren Levis stamme en særstilling; levitterne skulle bære Herrens pagts ark, forrette tjeneste for Herrens ansigt og velsigne i hans navn; det gør de den dag i dag. **9** Derfor har Levi ikke fået tildelt arvelod, sådan som hans brødre fik det; Herren er hans lod, sådan som Herren din Gud har lovet ham.

**10** Jeg havde stået på bjerget i fyrre dage og fyrre nætter ligesom forrige gang, og også denne gang bønhørte Herren mig; han ville ikke tilintetgøre dig. **11** Herren sagde til mig: »Drag nu af sted i spidsen for folket, så de kan komme ind og tage det land i besiddelse, jeg har lovet deres fædre at give dem.«

#### Velsignelsen ved at holde loven og forbandelsen ved at bryde den

**12** Og nu, Israel, hvad andet kræver Herren din Gud af dig, end at du skal frygte Herren din Gud, vandre ad alle hans veje og elske ham og tjene Herren din Gud af hele dit hjerte og af hele din sjæl, **13** så du holder Herrens befalinger og hans love, som jeg giver dig i dag, til bedste for dig selv. **14** Himlen og himlenes himmel og jorden med alt, hvad der er på den, tilhører Herren din Gud. **15** Alligevel var det kun dine fædre, Herren fattede kærlighed til og elskede; det var jer, deres efterkommere, han udvalgte af alle folkene, og sådan er det i dag. **16** Omskær derfor jeres hjertes forhud, og gør ikke længere nakken stiv. **17** For Herren jeres Gud er gudernes Gud og herrernes Herre, den store, den vældige og den frygtindgydende Gud, som ikke er partisk og ikke lader sig bestikke, **18** men som skaffer den faderløse og enken ret, og som elsker den fremmede og giver ham føde og klæder. **19** Derfor skal I elske den fremmede, I var jo selv fremmede i Egypten. **20** Du skal frygte Herren din Gud, ham skal du tjene, ham skal du holde fast ved, og ved hans navn skal du sværge. **21** Han er din lovsang, og han er din Gud. For dig har han gjort disse store og frygtindgydende gerninger, du selv har set. **22** Med halvfjerds personer kom dine fædre ned til Egypten, og nu har Herren din Gud gjort dig så talrig som himlens stjerner.

### 5 Mos 11

**1** Du skal elske Herren din Gud og holde hans bud, hans love, hans retsregler og hans befalinger alle dage. **2** Det skal I vide i dag – det angår jo ikke jeres børn, de har ikke erfaret og ikke oplevet Herren jeres Guds opdragelse af jer, hans storhed, hans stærke hånd og løftede arm, **3** de tegn og gerninger, han gjorde i Egypten mod egypterkongen Farao og mod hele hans land, **4** og hvad han gjorde mod egypternes hær og deres heste og vogne, da han lod Sivhavets vand skylle hen over dem, dengang de forfulgte jer, ja, hvordan Herren udryddede dem for al fremtid; **5** ej heller hvad han gjorde mod jer i ørkenen, indtil I kom til dette sted, **6** og hvad han gjorde mod Datan og Abiram, rubenitten Eliabs sønner, da jorden spærrede sit gab op og slugte dem sammen med deres familier og telte og alle de levende væsener, der fulgte dem, lige midt i Israel. **7** I har set alt det store, som Herren har gjort.

**8** Hold alt det, jeg i dag befaler dig, for at I må få styrke til at gå ind og erobre det land, som I skal over og tage i besiddelse, **9** og for at I må få et langt liv på den jord, som Herren lovede jeres fædre at give dem og deres efterkommere, et land der flyder med mælk og honning. **10** For det land, du skal ind og tage i besiddelse, er ikke som det Egypten, I drog ud af, hvor man sår sit korn og må vande ved fodkraft, ligesom i en køkkenhave. **11** Nej, det land, I skal over og tage i besiddelse, er et land med bjerge og dale; det får vand at drikke, når det regner fra himlen. **12** Det er et land, Herren din Gud våger over. Bestandig hviler Herren din Guds øjne på det, fra begyndelsen til slutningen af året. **13** Hvis I vil lytte til de befalinger, jeg giver jer i dag, og elske Herren jeres Gud og tjene ham af hele jeres hjerte og af hele jeres sjæl, **14** så vil jeg til rette tid give jeres land den regn, det behøver, både efterårsregn og forårsregn, så du kan høste dit korn, din vin og din olie. **15** Jeg vil sørge for græs på dine marker til kvæget, og du skal spise dig mæt. **16** Men tag jer i agt, at I ikke lader jer lokke, så I kommer på afveje og dyrker andre guder og tilbeder dem. **17** For da vil Herrens vrede flamme op mod jer; han vil lukke himlen, så der ikke kommer regn, og jorden ikke giver sin afgrøde, og så bliver I meget snart udryddet fra det herlige land, som Herren vil give jer. **18** Læg jer de ord, jeg her siger, på sinde; I skal binde dem om jeres hånd som et tegn, og de skal sidde på jeres pande som et mærke. **19** Lær jeres sønner dem, fremsig dem, både når du er hjemme, og når du er ude, når du går i seng, og når du står op. **20** Du skal skrive dem på dørstolperne i dit hjem og i dine porte, **21** for at både I og jeres børn må leve længe på den jord, som Herren lovede jeres fædre at give dem, ja, så længe himlen hvælver sig over jorden.

**22** Hvis I holder alt det, jeg befaler jer at gøre, og elsker Herren jeres Gud, vandrer ad alle hans veje og holder fast ved ham, **23** så vil Herren drive alle disse folk bort foran jer, og I skal fordrive folk, der er større og mægtigere end I selv. **24** Hvert sted, hvor I sætter foden, skal være jeres; fra Ørkenen til Libanon, og fra Eufratfloden til havet i vest skal jeres land strække sig. **25** Ingen vil kunne holde stand imod jer; Herren jeres Gud vil lægge frygt og rædsel for jer over hele det land, I betræder, sådan som han har lovet jer.

**26** Se, jeg stiller jer i dag over for velsignelsen og forbandelsen, **27** velsignelsen, hvis I lytter til Herren jeres Guds befalinger, som jeg giver jer i dag, **28** og forbandelsen, hvis I ikke lytter til Herren jeres Guds befalinger, men viger fra den vej, jeg i dag befaler jer at vandre ad, og følger andre guder, som I ikke før har kendt.

**29** Når Herren din Gud fører dig ind i det land, du skal ind og tage i besiddelse, læg da velsignelsen på Garizims bjerg og forbandelsen på Ebals bjerg. **30** – De ligger på den anden side af Jordan, ved vejen mod vest, i de kana’anæeres land, der bor i Araba-lavningen, lige over for Gilgal, ved siden af Orakel-egene. – **31** I skal jo over Jordan for at erobre det land, som Herren jeres Gud vil give jer. I skal tage det i besiddelse og bo i det, **32** og I skal omhyggeligt følge alle de love og retsregler, som jeg i dag lægger frem for jer.

### 5 Mos 12

#### Herren må kun dyrkes ét sted

**1** Dette er de love og retsregler, som I omhyggeligt skal følge i det land, Herren, dine fædres Gud, har givet dig i eje, så længe I lever på jorden. **2** I skal ødelægge alle de steder, hvor de folk, I fordriver, har dyrket deres guder, på de høje bjerge, på bakkerne og under alle grønne træer. **3** I skal rive deres altre ned og knuse deres stenstøtter, deres Ashera-pæle skal I brænde, og deres gudebilleder skal I hugge om; I skal udslette deres navn fra de steder. **4** For på den måde må I ikke dyrke Herren jeres Gud. **5** Nej, I skal søge til det sted, Herren jeres Gud udvælger blandt alle jeres stammer til at sætte sit navn på, så det kan bo der. Dér skal du komme, **6** og derhen skal I bringe jeres brændofre og slagtofre, jeres tiender og afgifter, jeres løfteofre og frivilligofre og det førstefødte af jeres køer og får. **7** Så skal I holde måltid dér for Herren jeres Guds ansigt, og I skal sammen med jeres familier glæde jer over alt, hvad I har erhvervet, det Herren din Gud har velsignet dig med.

**8** I må ikke dyrke Gud på den måde, vi gør her i dag, hvor hver især gør, som han finder for godt. **9** For I er endnu ikke nået frem til hvilen i det land, Herren din Gud vil give dig i eje. **10** Men når I kommer over Jordan og bosætter jer i det land, Herren jeres Gud vil give jer i eje, og han får skaffet jer fred for jeres fjender på alle sider, så I kan bo i tryghed, **11** da skal det sted, Herren jeres Gud udvælger til bolig for sit navn, være stedet, hvor I skal komme med alt det, jeg befaler jer, jeres brændofre og slagtofre, jeres tiender og afgifter og alle de udsøgte løfteofre, I lover Herren. **12** I skal glæde jer for Herren jeres Guds ansigt sammen med jeres sønner og døtre, jeres trælle og trælkvinder, og sammen med levitterne, som bor i jeres byer, for de har ikke fået tildelt arvelod, sådan som I fik det.

**13** Tag dig i agt, at du ikke bringer dine brændofre et hvilket som helst sted, du ser. **14** Kun på det sted, Herren udvælger i en af dine stammer, kun dér må du bringe dine brændofre, kun dér må du udføre alt det, jeg befaler dig.

**15** Hjemme i dine byer må du derimod slagte og spise kød, så meget du vil, alt efter hvad Herren din Gud velsigner dig med; urene og rene må spise det, som man spiser gazelle og hjort. **16** Men blodet må du ikke spise; det skal du hælde ud på jorden som vand.

**17** Hjemme i dine byer må du ikke spise tienden af dit korn, din vin og din olie eller det førstefødte af dine køer og dine får, heller ikke de løfteofre, du lover, eller dine frivilligofre og afgifter. **18** Dem skal du spise for Herren din Guds ansigt på det sted, Herren din Gud udvælger, sammen med din søn og datter, din træl og trælkvinde, og sammen med levitterne, som bor i dine byer. Og du skal glæde dig for Herren din Guds ansigt over alt det, du har erhvervet. **19** Tag dig i agt, at du ikke svigter levitterne, så længe du lever på din jord.

**20** Når Herren din Gud udvider dit landområde, sådan som han har lovet dig, og du siger: »Jeg vil gerne have kød at spise,« fordi du nu får lyst til at spise kød, så kan du spise kød, så meget du vil. **21** Når det sted, Herren din Gud udvælger til at sætte sit navn på, er for langt borte fra dig, kan du slagte så meget, du vil, af dine køer og får, som Herren har givet dig, sådan som jeg har befalet dig, og spise det hjemme i dine byer. **22** Du skal spise det, som man spiser gazelle og hjort; både urene og rene må spise det. **23** Men pas på, at du ikke spiser blodet, for blodet er selve livet, og du må ikke spise livet sammen med kødet. **24** Du må ikke spise det; hæld det ud på jorden som vand. **25** Lad være med at spise det, for at det må gå dig og dine efterkommere godt, fordi du gør, hvad der er ret i Herrens øjne. **26** Men de helliggaver, du har, og dine løfteofre skal du tage med dig til det sted, Herren udvælger. **27** Du skal bringe dine brændofre, både kødet og blodet, på Herren din Guds alter, og blodet fra dine slagtofre skal udgydes på Herren din Guds alter, men kødet må du spise. **28** Lyt omhyggeligt til alle disse ord, som jeg befaler dig, for at det i al fremtid må gå dig og dine efterkommere godt, fordi du gør, hvad der er godt og ret i Herren din Guds øjne.

#### Advarsel mod afgudsdyrkelse

**29** Når Herren din Gud udrydder de folk, hvis land du drager ind i for at drive dem bort foran dig, og du får dem fordrevet og bosætter dig i deres land, **30** tag dig da i agt, at du ikke lader dig forlede til at gå i deres spor, efter at de er blevet udryddet foran dig; spørg ikke: »Hvordan dyrkede disse folk deres guder? Jeg vil gøre det samme.« **31** På den måde må du ikke dyrke Herren din Gud. For de har dyrket deres guder med alt, hvad Herren afskyr og hader. De har endog brændt deres sønner og døtre for deres guder.

### 5 Mos 13

**1** Alt det, jeg befaler jer, skal I omhyggeligt gøre. Du må ikke føje noget til og heller ikke trække noget fra.

**2** Hvis der fremstår en profet eller en, der har drømmesyner, hos dig, og han giver dig et tegn eller et varsel, **3** og det tegn eller varsel, han har givet, indtræffer, og han siger: »Lad os følge andre guder, som du ikke før har kendt, og dyrke dem,« **4** da skal du ikke lytte til, hvad den profet eller den, der har drømmesyner, siger. Det er Herren jeres Gud, der sætter jer på prøve for at få at vide, om I elsker Herren jeres Gud af hele jeres hjerte og af hele jeres sjæl. **5** Herren jeres Gud skal I følge, ham skal I frygte, og hans befalinger skal I holde, ham skal I adlyde, ham skal I tjene, og ham skal I holde fast ved.

**6** Men den profet eller den, der har drømmesyner, skal lide døden, for han har prædiket frafald fra Herren jeres Gud, som førte jer ud af Egypten og udfriede dig af trællehuset. Han har villet lede dig bort fra den vej, som Herren din Gud har befalet dig at vandre ad. Du skal udrydde det onde af din midte.

**7** Hvis din bror eller din søn eller datter eller din kone, som du elsker, eller din nærmeste ven i hemmelighed prøver at lokke dig og sige: »Lad os gå hen og dyrke andre guder,« guder som hverken du eller dine fædre har kendt, **8** men som dyrkes af de folk, som bor rundt omkring jer, enten nærved eller langt borte, over hele jorden, **9** da skal du ikke give efter for ham og ikke lytte til ham. Vis ham ingen barmhjertighed, og skån ham ikke, dæk ikke over ham, **10** men slå ham ihjel! Du skal være den første, der løfter hånden mod ham, når han skal dræbes; derefter skal resten af folket løfte hånden. **11** Du skal stene ham til døde, for han har forsøgt at lede dig bort fra Herren din Gud, som førte dig ud af Egypten, af trællehuset. **12** Hele Israel skal høre om det og blive bange, og man skal ikke mere begå så ond en handling hos dig.

**13** Hvis du hører, at der i en af dine byer, som Herren din Gud giver dig at bo i, **14** har været ondsindede mennesker fra dit eget folk på færde, der har bragt indbyggerne i deres by på afveje og sagt: »Lad os gå hen og dyrke andre guder,« guder som I ikke før har kendt, **15** da skal du undersøge og efterforske det grundigt og forhøre dig om det. Hvis det virkelig forholder sig sådan, at denne afskyelige handling har fundet sted hos dig, **16** skal du hugge indbyggerne i den by ned med sværd; med sværdet skal du lægge band på den og på alt, hvad der er i den, også på dyrene. **17** Og alt byttet fra byen skal du samle på torvet, og så skal du brænde byen sammen med alt byttet som et heloffer til Herren din Gud; den skal være en evig ruinhøj og må ikke genopbygges, **18** og intet af det, der er lagt band på, må klæbe ved din hånd. Da vil Herren vende om fra sin glødende vrede; han vil vise dig barmhjertighed og forbarme sig over dig og gøre dig talrig, sådan som han tilsvor dine fædre, **19** fordi du adlyder Herren din Gud og holder alle hans befalinger, som jeg giver dig i dag, og gør, hvad der er ret i Herren din Guds øjne.

### 5 Mos 14

**1** I er sønner af Herren jeres Gud. I må ikke snitte jer selv eller klippe håret af over panden i sorg over en afdød. **2** For du er et folk, der er helliget Herren din Gud; dig har Herren udvalgt af alle folk på jorden som sit ejendomsfolk.

#### Bestemmelser om rene og urene dyr

**3** Du må ikke spise noget som helst afskyeligt. **4** Følgende dyr må I spise: okser, får og geder, **5** hjorte, gazeller og rådyr, stenbukke, hvidhalede hjorte, antiloper og vildgeder. **6** Alle dyr, som har spaltede hove og kløft i deres to hove, og som tygger drøv, dem må I spise.

**7** Men følgende dyr, som kun tygger drøv, eller som kun har spaltede og kløftede hove, må I ikke spise: kamelen, haren og klippegrævlingen, for de tygger ganske vist drøv, men har ikke spaltede hove, dem skal I regne for urene; **8** og svinet, for det har ganske vist spaltede hove, men tygger ikke drøv, det skal I regne for urent. I må ikke spise deres kød og ikke røre ved ådslerne.

**9** Af det, som lever i vandet, må I spise alt, hvad der har finner og skæl. **10** Men det, som ikke har finner og skæl, må I ikke spise; det skal I regne for urent.

**11** Alle rene fugle må I spise. **12** Følgende fugle må I ikke spise: ørnen, munkegribben og lammegribben, **13** glenten, de forskellige falkearter **14** og alle de forskellige ravnearter, **15** strudsen, natuglen, mågen og de forskellige høgearter, **16** hornuglen, skovhornuglen og sløruglen, **17** pelikanen, ådselgribben og fiskepelikanen, **18** storken, de forskellige hejrearter, hærfuglen og flagermusen **19** tillige med alt kryb, som har vinger; dem skal I regne for urene, de må ikke spises. **20** Men alle rene fugle må I spise.

**21** I må ikke spise noget selvdødt dyr. Du kan give det til den fremmede i dine byer og lade ham spise det; eller du kan sælge det til udlændingen. For du er et folk, der er helliget Herren din Gud.

Du må ikke koge et kid i dets mors mælk.

#### Bestemmelser om tiende

**22** År for år skal du tage tiende af hele den afgrøde, din mark bærer, **23** og på det sted, Herren din Gud udvælger til bolig for sit navn, skal du for hans ansigt spise tienden af dit korn, din vin og din olie, samt det førstefødte af dine køer og får, for at du må lære at frygte Herren din Gud alle dage. **24** Men bliver vejen for lang for dig, så du ikke kan bringe det derhen, fordi det sted, Herren din Gud udvælger til at sætte sit navn på, er for langt borte fra dig, og fordi Herren din Gud har velsignet dig, **25** så omsæt det i penge; læg dem i pungen, og tag den med dig til det sted, Herren din Gud udvælger. **26** Giv pengene ud på alt det, du har lyst til, køer og får, vin og øl, alt hvad dit hjerte begærer, og hold så måltid der for Herren din Guds ansigt, og glæd dig sammen med din familie **27** og sammen med levitterne, som er i dine byer; dem må du ikke svigte, for de har ikke fået tildelt arvelod, sådan som du fik det.

**28** Hvert tredje år skal du udtage hele tienden af din afgrøde i det år og lade den blive hjemme i dine byer. **29** Så skal levitterne, der jo ikke har fået tildelt arvelod, sådan som du fik det, og de fremmede, de faderløse og enkerne, der bor i dine byer, komme og spise sig mætte, for at Herren din Gud kan velsigne dig i al den gerning, du udfører.

### 5 Mos 15

#### Bestemmelser om gældseftergivelse

**1** Hvert syvende år skal du eftergive al gæld. **2** Om gældseftergivelsen gælder følgende: Hver kreditor skal eftergive det, han har til gode hos sin næste. Han skal frafalde sit krav på sin næste og sin landsmand, når der for Herren er udråbt gældseftergivelse. **3** Udlændingen må du gøre krav hos, men hvad du har til gode hos din landsmand, skal du eftergive. **4** Men der skal ikke være fattige hos dig, for Herren vil velsigne dig i det land, Herren din Gud vil give dig i arv og eje, **5** hvis blot du adlyder Herren din Gud og omhyggeligt gør alt det, jeg i dag befaler dig. **6** Ja, Herren din Gud velsigner dig, sådan som han har lovet dig; du kan låne ud til mange folk og skal ikke selv låne; du kan herske over mange folk, men de skal ikke herske over dig.

**7** Når der er en fattig hos dig, en af dine landsmænd i dine byer i det land, Herren din Gud vil give dig, må du ikke gøre dit hjerte hårdt eller lukke din hånd for din fattige landsmand. **8** Luk tværtimod din hånd op for ham, og lån ham, hvad han mangler! **9** Tag dig i agt, at du ikke får den gemene tanke: »Nu er det snart det syvende år, gældseftergivelsesåret,« så du ser skævt til din fattige landsmand og undlader at give ham noget. Så vil han råbe til Herren og anklage dig, og det vil blive regnet dig til synd. **10** Du skal give ham, og du skal ikke være ked af at give ham. For gør du det, vil Herren din Gud velsigne dig i alt, hvad du gør, og i alt, hvad du erhverver. **11** Der vil altid være fattige i landet; derfor giver jeg dig den befaling: Luk din hånd op for din landsmand, for alle trængende og fattige hos dig i dit land.

**12** Når din landsmand, en hebræer, mand eller kvinde, sælger sig til dig, skal han være din træl i seks år, og i det syvende år skal du frigive ham. **13** Og når du frigiver ham, må du ikke sende ham tomhændet bort. **14** Forsyn ham rigeligt med dyr fra dit småkvæg, med korn fra din tærskeplads og med vin fra din perse; det, Herren din Gud har velsignet dig med, skal du give ham. **15** Husk, at du selv var træl i Egypten, og at Herren din Gud udfriede dig; derfor giver jeg dig i dag denne befaling. **16** Men hvis han holder af dig og din familie, fordi han har haft det godt hos dig, og han siger til dig: »Jeg vil ikke forlade dig,« **17** da skal du tage en syl og stikke den igennem hans øreflip og ind i døren, og så skal han være din træl på livstid. På samme måde skal du bære dig ad med din trælkvinde. **18** Vær ikke ærgerlig over at skulle frigive ham, for han har tjent dig i seks år og gjort, hvad du ellers skulle have betalt en daglejer for, og Herren din Gud har velsignet dig i alt, hvad du gør.

#### Bestemmelser om det førstefødte

**19** Alle førstefødte handyr, der fødes hos dine køer og får, skal du hellige Herren din Gud. Du må ikke udføre arbejde med en førstefødt af dine okser og ikke klippe et førstefødt af dine får. **20** For Herren din Guds ansigt skal du og din familie spise det, år efter år, på det sted, Herren udvælger. **21** Men hvis det er halt eller blindt eller har nogen anden fejl, må du ikke ofre det til Herren din Gud. **22** Du skal spise det hjemme i dine byer, både urene og rene må spise det, som man spiser gazelle og hjort. **23** Men blodet må du ikke spise; det skal du hælde ud på jorden som vand.

### 5 Mos 16

#### Bestemmelser om valfartsfesterne

**1** Giv agt på måneden abib, og hold påske for Herren din Gud; for i måneden abib førte Herren din Gud dig ud af Egypten om natten. **2** Du skal slagte påskeofferdyret, får eller okse, for Herren din Gud på det sted, Herren udvælger til bolig for sit navn. **3** Du må ikke spise syrnet brød til; i syv dage skal du spise usyrede brød, trængselsbrød, for i al hast drog du ud af Egypten. Så længe du lever, skal du huske på den dag, du drog ud af Egypten. **4** I syv dage må der inden for dine enemærker ikke findes surdej, og intet af det kød, du slagter om aftenen den første dag, må ligge natten over.

**5** Du må ikke slagte påskelammet hjemme i nogen af dine byer, som Herren din Gud giver dig. **6** Kun på det sted, Herren din Gud udvælger til bolig for sit navn, må du slagte påskelammet, om aftenen, ved solnedgang, det tidspunkt da du drog ud af Egypten. **7** Du skal koge det og spise det på det sted, Herren din Gud udvælger, og om morgenen skal du begive dig hjem.

**8** I seks dage skal du spise usyrede brød; på den syvende dag skal der være festforsamling for Herren din Gud; da må du ikke udføre noget arbejde.

**9** Du skal tælle syv uger frem; fra det øjeblik du sætter seglen til kornet, skal du begynde at tælle syv uger. **10** Så skal du fejre ugefesten for Herren din Gud med så mange frivilligofre, som du kan give, alt efter hvad Herren din Gud har velsignet dig med. **11** Du skal glæde dig for Herren din Guds ansigt sammen med din søn og datter, din træl og trælkvinde, og sammen med levitterne, som bor i dine byer, og sammen med de fremmede, de faderløse og enkerne hos dig, på det sted, Herren din Gud udvælger til bolig for sit navn. **12** Husk, at du selv var træl i Egypten, og følg omhyggeligt disse love!

**13** Løvhyttefesten skal du fejre i syv dage, når du bringer udbyttet fra din tærskeplads og fra din vinperse i hus. **14** Du skal glæde dig under festen sammen med din søn og datter, din træl og trælkvinde, og sammen med levitterne og med de fremmede, de faderløse og enkerne, som bor i dine byer. **15** I syv dage skal du fejre festen for Herren din Gud på det sted, Herren udvælger. For Herren din Gud vil velsigne dig med hele din afgrøde og i al din gerning; derfor skal du være glad.

**16** Tre gange om året skal alle mænd hos dig se Herren din Guds ansigt på det sted, han udvælger: ved de usyrede brøds fest, ved ugefesten og ved løvhyttefesten. Tomhændet må ingen se Herrens ansigt; **17** enhver af jer skal give, hvad han formår, alt efter den velsignelse, Herren din Gud har givet dig.

#### Bestemmelser om dommere og skrivere

**18** I hver af jeres stammer skal du indsætte dommere og skrivere i de byer, som Herren din Gud giver dig, og de skal dømme folket retfærdigt. **19** Du må ikke bøje retten, du må ikke begunstige nogen, og du må ikke lade dig bestikke, for bestikkelse blinder øjnene på de vise og forvansker de uskyldiges sag. **20** Retfærdighed alene skal du stræbe efter, for at du må leve og tage det land i besiddelse, som Herren din Gud vil give dig.

#### Dødsstraf for afgudsdyrkelse

**21** Du må ikke plante noget træ som Ashera-pæl ved siden af et alter, du bygger for Herren din Gud. **22** Du må heller ikke opstille nogen stenstøtte. Den slags hader Herren din Gud.

### 5 Mos 17

**1** Du må ikke ofre okser eller får, som har nogen som helst fejl, til Herren din Gud, for det er noget, Herren din Gud afskyr.

**2** Finder man hos dig, i en af de byer, som Herren din Gud giver dig, en mand eller kvinde, som gør noget, der er ondt i Herren din Guds øjne, og bryder pagten med ham **3** og mod min befaling går hen og dyrker andre guder og tilbeder dem eller solen eller månen eller hele himlens hær, **4** og du hører om det, så skal du undersøge det grundigt. Hvis det virkelig forholder sig sådan, at denne afskyelige handling har fundet sted i Israel, **5** skal du føre den mand eller kvinde, der har begået denne onde handling, ud til byporten, hvad enten det er en mand eller kvinde, og stene dem til døde. **6** På to eller tre vidners udsagn skal dødsstraffen fuldbyrdes; ingen må henrettes på et enkelt vidnes udsagn. **7** Vidnerne skal være de første, der løfter hånden mod ham, når han skal dræbes; derefter skal resten af folket løfte hånden. Du skal udrydde det onde af din midte.

#### Den øverste domstol

**8** Når retssager er for vanskelige for dig, hvad enten det drejer sig om drab, tvistemål eller overfald hjemme i dine byer, skal du begive dig op til det sted, Herren din Gud udvælger, **9** og henvende dig til de levitpræster og den dommer, som er der til den tid; du skal rådspørge dem, og de skal meddele dig den dom, de fælder i sagen. **10** Den dom, de meddeler fra det sted, Herren udvælger, skal du følge, og du skal omhyggeligt gøre alt, hvad de giver dig anvisning på. **11** Den anvisning, de giver dig, og den dom, de afsiger, skal du følge uden at vige til højre eller til venstre fra den dom, de meddeler dig.

**12** Men den mand, som handler selvrådigt og hverken vil lytte til præsten, som forretter tjeneste dér for Herren din Gud, eller til dommeren, den mand skal dø. Du skal udrydde det onde af Israel. **13** Og hele folket skal høre om det og blive bange, så ingen længere handler selvrådigt.

#### Kongeloven

**14** Når du kommer ind i det land, Herren din Gud vil give dig, og tager det i besiddelse og bosætter dig i det, og du så siger, at du vil have en konge, sådan som alle de omboende folk har, **15** da skal du gøre den, som Herren din Gud udvælger, til konge over dig. En af dine landsmænd skal du gøre til konge; en udlænding, en som ikke er din landsmand, må du ikke gøre til konge.

**16** Men kongen må ikke anskaffe mange heste, og han må ikke lade folket vende tilbage til Egypten for at skaffe mange heste. Herren har selv sagt til jer: »I skal aldrig mere vende tilbage ad den vej.« **17** Han må heller ikke have mange hustruer, for at hans hjerte ikke skal komme på afveje; sølv og guld må han heller ikke samle sig i store mængder.

**18** Når han har besteget sin kongetrone, skal han tage en afskrift af denne lov til eget brug, efter levitpræsternes diktat. **19** Den skal ligge hos ham, og han skal læse i den hele sit liv, for at han må lære at frygte Herren sin Gud og omhyggeligt følge denne lovbogs ord og disse love. **20** Han skal ikke hovmode sig over sine landsmænd eller vige til højre eller til venstre fra befalingen, for at han og hans sønner må regere længe i Israel.

### 5 Mos 18

#### Præsternes og levitternes rettigheder

**1** Levitpræsterne, hele Levis stamme, skal ikke have tildelt arvelod sådan som det øvrige Israel. Herrens ofre er deres lod, det skal de leve af. **2** Levi har ingen arvelod blandt sine brødre; Herren er hans lod, sådan som han har lovet ham.

**3** Dette har præsterne krav på at få af folket, når de bringer slagtoffer, hvad enten det er okse eller får: Præsten skal have boven og kæberne og kallunet. **4** Du skal give ham førstegrøden af dit korn, din vin og din olie og det første af den uld, du klipper af dine får. **5** For ham har Herren din Gud udvalgt af alle dine stammer til at forrette tjeneste i Herrens navn, ham og hans sønner, alle dage.

**6** Når en levit fra en af dine byer, hvor som helst i Israel han har slået sig ned, kommer til det sted, Herren udvælger, må han komme, så tit han vil, **7** og gøre tjeneste i Herren sin Guds navn, ganske som sine levitiske brødre, der forretter tjeneste dér for Herrens ansigt. **8** De skal have lige så meget at leve af, uanset hvad de måtte have tjent ved salg af fædrene jord.

#### Sande og falske profeter

**9** Når du kommer ind i det land, som Herren din Gud vil give dig, må du ikke lægge dig efter at gøre de afskyelige ting, som folkene dér gør. **10** Hos dig må der ikke findes nogen, som lader sin søn eller datter gå gennem ilden, ingen, der driver spådomskunst eller trolddom, ingen, der tager varsler, ingen, der bruger magi, **11** ingen, der udtaler besværgelser, spørger dødemanere eller sandsigere til råds eller søger orakel hos de døde. **12** Herren afskyr enhver, som gør den slags, og på grund af den slags afskyeligheder vil Herren din Gud drive folkene bort foran dig; **13** udadlelig skal du være over for Herren din Gud.

**14** De folk, du skal fordrive, lytter til dem, der driver trolddom eller spådomskunst; men det har Herren din Gud ikke givet dig lov til. **15** Herren din Gud vil af din midte lade en profet som mig fremstå for dig, en af dine egne; ham skal I adlyde. **16** Det var det, du bad Herren din Gud om ved Horeb, den dag I var forsamlet. Du sagde: »Jeg vil ikke høre Herren min Guds røst, og jeg vil ikke se denne vældige ild endnu en gang, for jeg vil ikke dø!« **17** Herren sagde da til mig: »De har ret i, hvad de siger! **18** Jeg vil af deres egen midte lade en profet som dig fremstå for dem, og jeg vil lægge mine ord i hans mund. Han skal forkynde dem alt det, jeg befaler ham, **19** og den, der ikke adlyder mine ord, som han taler i mit navn, vil jeg kræve til regnskab. **20** Men den profet, der formaster sig til at tale noget i mit navn, som jeg ikke har befalet ham at sige, eller som taler i andre guders navn, den profet skal dø!« **21** Måske tænker du: »Hvor kan vi vide, at det, han taler, er noget, Herren ikke har sagt?« **22** Hvis en profet taler i Herrens navn og hans ord ikke indtræffer og går i opfyldelse, da er det et ord, som Herren ikke har talt. I formastelighed har profeten talt; fra ham behøver du ikke at frygte noget.

### 5 Mos 19

#### Tilflugtsbyerne

**1** Når Herren din Gud udrydder de folk, hvis land Herren din Gud vil give dig, og du fordriver dem og bosætter dig i deres byer og huse, **2** skal du give tre byer en særstilling i det land, Herren din Gud vil give dig i eje. **3** Du skal afstikke vejen til dem og dele det landområde, som Herren din Gud giver dig i eje, i tre dele. Enhver drabsmand skal kunne søge tilflugt dér.

**4** Om drabsmanden, der skal kunne bevare livet ved at søge tilflugt dér, gælder følgende: Den drabsmand, der har slået sin næste ihjel, uforvarende og uden tidligere at have næret fjendskab mod ham **5** – han er måske gået med den anden ind i skoven for at fælde træer, og netop som han svinger øksen for at fælde træet, ryger øksehovedet af skaftet og rammer hans kammerat, så han dør – han kan søge tilflugt i en af disse byer og bevare livet. **6** Blodhævneren må ikke i sin ophidselse kunne forfølge drabsmanden og indhente ham, fordi vejen er lang, og slå ham ihjel; han er jo ikke skyldig til døden, eftersom han ikke tidligere havde næret fjendskab mod ham.

**7** Derfor befaler jeg dig at give tre byer en særstilling. **8** Og hvis Herren din Gud udvider dit landområde, sådan som han tilsvor dine fædre, og giver dig hele det land, som han lovede at give dine fædre, **9** fordi du omhyggeligt gør alt det, jeg i dag befaler dig, og elsker Herren din Gud og altid vandrer ad hans veje, så skal du føje yderligere tre byer til disse tre. **10** Så bliver der ikke udgydt uskyldigt blod i det land, Herren din Gud vil give dig i eje; ellers kommer der til at hvile blodskyld på dig. **11** Men er der tale om en mand, der nærer fjendskab mod sin næste og lurer på ham, overfalder ham og slår ham ihjel og søger tilflugt i en af disse byer, **12** da skal de ældste fra hans by sende bud og hente ham hjem og overgive ham i blodhævnerens hånd; han skal dø! **13** Vis ham ingen barmhjertighed, men rens Israel for uskyldigt udgydt blod, så vil det gå dig godt.

#### Vidneførsel i retssager

**14** I den arvelod, du får i det land, Herren din Gud vil give dig i eje, må du ikke flytte skellet til din nabos mark; det har tidligere slægtled sat.

**15** Det er ikke nok, at en enkelt optræder som vidne imod nogen, når det drejer sig om forbrydelser og overtrædelser, forsyndelser af enhver art. På to eller tre vidners udsagn skal en sag afgøres.

**16** Når én optræder som falsk vidne mod nogen og anklager ham for en lovovertrædelse, **17** og de to mænd, der har en retssag, træder frem for Herrens ansigt, for de præster og dommere, som er der til den tid, **18** og dommerne får sagen grundigt undersøgt, og det så viser sig, at vidnet lyver og har rettet falsk anklage mod sin landsmand, **19** da skal I gøre mod ham, som han havde planlagt at gøre mod sin landsmand. Du skal udrydde det onde af din midte. **20** Andre skal høre det og blive bange, og man skal ikke mere begå så ond en handling hos dig. **21** Vis ingen barmhjertighed! Liv for liv, øje for øje, tand for tand, hånd for hånd, fod for fod!

### 5 Mos 20

#### Bestemmelser om krigsførelse

**1** Når du rykker ud til kamp mod dine fjender og får øje på heste og vogne og en hær, der er større end din, skal du ikke være bange for dem; for Herren din Gud er med dig, han som førte dig op fra Egypten. **2** Og når I stiller op til kamp, skal en præst træde frem og tale til mandskabet **3** og sige: »Hør, Israel! I stiller i dag op til kamp mod jeres fjender. Tab ikke modet, I skal ikke være bange, I skal ikke nære angst og rædsel for dem. **4** For Herren jeres Gud, som går med jer, vil føre krigen for jer mod jeres fjender og give jer sejr!«

**5** Så skal skriverne sige til mandskabet: »Den, der har bygget et nyt hus, men ikke har fået det indviet, skal vende hjem.« For hvis han faldt i krigen, ville det blive en anden, der indviede hans hus. **6** »Og den, der har plantet en vingård, men ikke har taget den i brug, skal vende hjem.« For hvis han faldt i krigen, ville det blive en anden, der tog den i brug. **7** »Og den, der har forlovet sig med en kvinde, men endnu ikke giftet sig med hende, skal vende hjem.« For hvis han faldt i krigen, ville det blive en anden, der giftede sig med hende. **8** Og endelig skal skriverne sige til mandskabet: »Den, der er bange og modløs, skal vende hjem.« For hans brødre må ikke miste modet som han selv. **9** Når skriverne er færdige med at tale til mandskabet, skal der stilles hærførere i spidsen for hæren.

**10** Når du nærmer dig en by for at angribe den, skal du først opfordre den til overgivelse. **11** Hvis den overgiver sig og åbner sine porte for dig, skal alle indbyggerne i den gøre hoveriarbejde. **12** Vil den ikke overgive sig til dig, men gør modstand mod dig, skal du belejre den, **13** og når Herren din Gud giver den i din magt, skal du hugge alle dens mænd ned med sværd. **14** Men kvinder og børn og dyrene og alt, hvad der er i byen, det du har røvet i den, kan du tage som krigsbytte; du må gøre dig til gode med det bytte fra dine fjender, som Herren din Gud har givet dig.

**15** På den måde skal du behandle alle de byer, som ligger meget langt borte og ikke hører med til de folks byer her. **16** Men i de folks byer, som Herren din Gud vil give dig i eje, må du ikke lade en eneste beholde livet; **17** du skal lægge band på dem, på hittitterne, amoritterne, kana’anæerne, perizzitterne, hivvitterne og jebusitterne, sådan som Herren din Gud har befalet dig. **18** De må ikke lære jer at gøre alle de afskyelige ting, som de dyrker deres guder med, så I synder mod Herren jeres Gud.

**19** Når du gennem længere tid må belejre en by, før du kan angribe og indtage den, må du ikke svinge øksen mod træerne og ødelægge dem, for dem skal du jo leve af; du må ikke fælde dem. Er træerne på marken måske mennesker, så de også skulle omfattes af din belejring? **20** Men træer, som du ved ikke har spiselig frugt, må du gerne ødelægge og fælde. Af dem kan du bygge belejringsværker mod den by, som gør modstand mod dig, indtil den falder.

### 5 Mos 21

#### Sociale og religiøse bud og forbud

**1** Finder man i det land, Herren din Gud vil give dig i eje, en, der ligger dræbt på jorden, og man ikke ved, hvem drabsmanden er, **2** skal dine ældste og dine dommere gå ud og måle afstanden fra den dræbte til de omliggende byer. **3** De ældste i den by, der ligger nærmest den dræbte, skal så tage en kvie, der ikke har været brugt som arbejdsdyr og ikke har trukket i åg. **4** De skal føre kvien ned i en dal med stadigt rindende vand, men dalen må ikke være dyrket eller tilsået; dér i dalen skal de brække halsen på kvien. **5** Så skal præsterne, levitterne, komme til stede, for dem har Herren din Gud udvalgt til at gøre tjeneste for ham og velsigne i Herrens navn og til at træffe afgørelser i enhver retssag, også en sag om overfald. **6** Alle de ældste fra den by, der ligger nærmest ved den dræbte, skal vaske deres hænder over kvien, der fik halsen brækket i dalen, **7** og de skal tage til orde og sige: »Vores hænder har ikke udgydt dette blod, og vores øjne har intet set. **8** Herre, forson dig med dit folk Israel, som du udfriede, lad der ikke være uskyldigt udgydt blod i dit folk Israel!« Så får de soning for blodet. **9** Rens dig for uskyldigt udgydt blod, så gør du, hvad der er ret i Herrens øjne.

**10** Når du rykker ud til kamp mod dine fjender, og Herren din Gud giver dem i din magt, og du tager fanger **11** og blandt fangerne ser en smuk kvinde, som du bliver forelsket i og vil gifte dig med, **12** så skal du føre hende ind i dit hus; hun skal klippe sit hår og ordne sine negle **13** og aflægge sin fangedragt. Når hun en måneds tid har været i dit hus og grædt over sin far og mor, kan du gå ind til hende og gifte dig med hende; hun skal være din kone. **14** Men bryder du dig ikke længere om hende, skal du sende hende bort og lade hende gå. Du må ikke sælge hende, du må ikke udnytte hende, for du har haft samleje med hende.

**15** Hvis en mand har to hustruer og foretrækker den ene og tilsidesætter den anden, og både den foretrukne og den tilsidesatte føder ham sønner, og han får sin førstefødte med den tilsidesatte, **16** må han ikke, når han skal fordele sin ejendom til sine sønner, lade den foretruknes søn gælde for den førstefødte frem for den tilsidesattes søn, som er den førstefødte. **17** Han skal anerkende den førstefødte, som han har fået med den tilsidesatte, og give ham dobbelt andel af alt, hvad han ejer. For han er førstefrugten af hans manddom, ham tilhører førstefødselsretten.

**18** Hvis en mand har en genstridig og trodsig søn, der ikke vil adlyde sin far og mor og heller ikke vil rette sig efter dem, selv om de straffer ham, **19** skal hans far og mor gribe ham og føre ham til byens ældste i byporten. **20** De skal sige til de ældste: »Vores søn her er genstridig og trodsig, han vil ikke adlyde os, han er en frådser og dranker.« **21** Alle mændene i hans by skal så stene ham til døde. Du skal udrydde det onde af din midte. Hele Israel skal høre om det og blive bange.

**22** Hvis en mand findes skyldig til døden og bliver henrettet, og du hænger ham på et træ, **23** må liget ikke hænge på træet natten over, men du skal begrave det samme dag; for den, der er hængt på et træ, er en Guds forbandelse, og du må ikke gøre det land urent, som Herren din Gud vil give dig i eje.

### 5 Mos 22

**1** Ser du en okse eller et får, der er kommet bort fra din landsmand, må du ikke vende ryggen til; bring dem tilbage til din landsmand. **2** Hvis han ikke bor i nærheden, eller du ikke ved, hvem han er, skal du tage dyret med hjem. Det skal blive hos dig, indtil din landsmand spørger efter det; så skal du give ham det tilbage. **3** På samme måde skal du gøre med hans æsel, på samme måde med hans tøj og med hvad som helst, din landsmand har mistet, hvis du finder det. Du må ikke vende ryggen til.

**4** Ser du din landsmands æsel eller okse falde om på vejen, må du ikke vende ryggen til. Hjælp ham med at få dem på benene igen.

**5** Kvinder må ikke bære mandsdragt, og mænd må ikke gå i kvindeklæder. Herren din Gud afskyr enhver, som gør den slags.

**6** Når du på din vej får øje på en fuglerede, i et træ eller på jorden, med unger eller æg, og moderen ligger på dem, må du ikke tage moderen tillige med ungerne. **7** Tag ungerne, men lad moderen flyve, for at det må gå dig godt, og du må få et langt liv.

**8** Når du bygger et nyt hus, skal du sætte rækværk om taget; så bringer du ikke blodskyld over dit hus, hvis nogen falder ned fra det.

**9** Du må ikke så noget mellem dine vinstokke, for så tilfalder hele høsten helligdommen, både det, du har sået, og afgrøden fra vinstokkene. **10** Du må ikke spænde okse og æsel for samme plov. **11** Du må ikke gå i stof, der er sammenvævet af uld og hør. **12** Du skal sætte kvaster i alle fire hjørner af den kappe, du hyller dig i.

**13** Hvis en mand gifter sig med en kvinde og efter samleje med hende fatter modvilje mod hende **14** og retter beskyldninger mod hende, bringer hende i vanry ved at sige: »Jeg giftede mig med denne kvinde, men da jeg lå med hende, fandt jeg ikke bevis på, at hun var jomfru,« **15** så skal pigens far og mor tage beviset på, at pigen var jomfru, og bringe det hen til byens ældste i byporten. **16** Pigens far skal sige til dem: »Jeg gav denne mand min datter til kone; men han fattede modvilje mod hende **17** og har nu rettet beskyldninger mod hende og sagt, at han ikke har fundet bevis på, at hun var jomfru. Men her er beviset på, at min datter var jomfru.« Så skal de brede klædet ud foran byens ældste, **18** og byens ældste skal tage manden og straffe ham. **19** De skal idømme ham en bod på hundrede sekel, og dem skal de give pigens far, for manden har bragt en jomfru i Israel i vanry; hun skal fortsat være hans kone, han må ikke sende hende bort, så længe han lever. **20** Men hvis anklagen er sand, og beviset på, at pigen var jomfru, ikke er til stede, **21** skal man føre pigen hen foran døren til hendes fars hus, og byens mænd skal stene hende til døde, fordi hun har begået en nedrighed i Israel ved at bedrive hor i sin fars hus. Du skal udrydde det onde af din midte.

**22** Når en mand gribes i at have samleje med en gift kvinde, skal de begge dø, både manden, som havde samleje med kvinden, og kvinden selv. Du skal udrydde det onde af Israel.

**23** Når en jomfru er forlovet med en mand, og en anden mand træffer hende inde i byen og har samleje med hende, **24** skal I bringe dem begge ud til byporten og stene dem til døde; pigen, fordi hun ikke råbte om hjælp derinde i byen, og manden, fordi han voldtog en anden mands kvinde. Du skal udrydde det onde af din midte. **25** Men hvis det er ude på marken, manden træffer pigen, der er forlovet, og han griber fat i hende og har samleje med hende, så er det kun ham, der skal dø. **26** Pigen må du ikke gøre noget, hun har ikke gjort sig skyldig til døden. Det svarer til, at en mand overfalder en anden mand og myrder ham. **27** Han traf jo den forlovede pige ude på marken, og hun råbte om hjælp, men ingen kom hende til undsætning.

**28** Når en mand træffer en jomfru, der ikke er forlovet, og han griber fat i hende og har samleje med hende, og de bliver grebet, **29** skal den mand, der havde samleje med pigen, betale hendes far halvtreds sekel sølv, og hun skal være hans kone, fordi han voldtog hende. Han må ikke sende hende bort, så længe han lever.

### 5 Mos 23

**1** En mand må ikke gifte sig med sin fars hustru, han må ikke løfte sin fars kappeflig.

**2** Ingen, der har fået sine testikler knust eller sit lem skåret af, har adgang til Herrens forsamling.

**3** Ingen, der er født i blandet ægteskab, har adgang til Herrens forsamling. Selv hans efterkommere i tiende slægtled får ikke adgang til Herrens forsamling.

**4** Ingen ammonit eller moabit har adgang til Herrens forsamling. Selv deres efterkommere i tiende slægtled får aldrig adgang til Herrens forsamling. **5** For de kom jer ikke i møde med mad og drikke undervejs, da I var draget ud af Egypten. Og det var dem, der lejede Bileam, Beors søn fra Petor i Aram-Naharajim, til at forbande dig; **6** men Herren din Gud ville ikke lytte til Bileam, så for din skyld forvandlede Herren din Gud forbandelsen til velsignelse, fordi han elskede dig. **7** Du skal aldrig tilstræbe deres velfærd eller lykke, så længe du lever.

**8** En edomit må du ikke nære afsky for, han er din broder. En egypter må du ikke nære afsky for, du var jo selv fremmed i hans land. **9** Deres efterkommere i tredje slægtled skal have adgang til Herrens forsamling.

**10** Når du drager i felten mod dine fjender, skal du tage dig i agt for alt, hvad der er anstødeligt.

**11** Er der nogen hos dig, som på grund af sædafgang om natten ikke er ren, skal han gå uden for lejren; han må ikke komme ind i lejren. **12** Ved aftenstid skal han bade sig i vand, og når solen er gået ned, må han komme ind i lejren.

**13** Du skal have et afmærket sted uden for lejren, hvor du kan gå afsides. **14** Du skal have en teltpløk med dig foruden dine våben, og før du sætter dig derude, skal du grave et hul med den; bagefter skal du dække din afføring til. **15** For Herren din Gud drager med i lejren for at give dig sejr og overgive dine fjender til dig. Derfor skal din lejr være hellig. Han må ikke få noget skændigt at se hos dig, så han vender sig fra dig.

**16** En træl, der er rømmet fra sin herre og har søgt tilflugt hos dig, må du ikke udlevere til hans herre. **17** Han må slå sig ned hos dig på det sted, han selv vælger, i den af dine byer, han synes om, og du må ikke udnytte ham.

**18** Ingen israelitisk kvinde eller mand må blive helligskøge. **19** Du må ikke komme med skøgeløn eller hundebetaling til Herren din Guds hus, når du skal indfri et løfte, for Herren din Gud afskyr begge dele.

**20** Du må ikke kræve renter af din landsmand, hverken af penge eller af fødevarer eller af noget som helst, man låner ud. **21** Af udlændingen må du kræve renter, men ikke af din landsmand, for at Herren din Gud kan velsigne dig i alt, hvad du erhverver i det land, du skal ind og tage i besiddelse.

**22** Når du aflægger løfte til Herren din Gud, må du ikke tøve med at indfri det. Ellers vil Herren din Gud kræve det af dig, og det vil blive regnet dig til synd. **23** Men hvis du lader være med at aflægge løfte, vil det ikke blive regnet dig til synd. **24** Hold omhyggeligt det, der kommer over dine læber; du har jo frivilligt lovet Herren din Gud det, du har udtalt.

**25** Når du kommer ind i en anden mands vingård, må du gerne spise dig mæt i hans druer, men du må ikke lægge dem i din kurv.

**26** Når du kommer ind på en anden mands kornmark, må du gerne plukke aks med hånden, men du må ikke svinge seglen i hans korn.

### 5 Mos 24

**1** Hvis en mand gifter sig med en kvinde, men bliver ked af hende, fordi han finder noget skændigt hos hende, og han udfærdiger et skilsmissebrev, giver hende det og sender hende bort, **2** og hvis hun så, når hun har forladt hans hus, går hen og bliver gift med en anden, **3** og hendes anden mand fatter modvilje mod hende og udfærdiger et skilsmissebrev til hende, giver hende det og sender hende bort, eller hendes anden mand, som har giftet sig med hende, dør, **4** da må hendes første mand, som sendte hende bort, ikke gifte sig med hende igen, efter at hun nu er blevet uren. For det afskyr Herren, og du må ikke bringe skyld over det land, Herren din Gud vil give dig i eje.

**5** Når en mand lige har giftet sig, skal han ikke gøre krigstjeneste, og man kan heller ikke pålægge ham andre forpligtelser. Et år skal han være fritaget til gavn for sit hus og til glæde for sin hustru.

**6** Man må ikke tage en håndkværn eller bare den øverste kværnsten i pant, for så er det selve livet, man tager i pant.

**7** Hvis det bliver opdaget, at en mand har røvet en af sine landsmænd, en israelit, og udnyttet og solgt ham, da skal tyven dø. Du skal udrydde det onde af din midte.

**8** Hvis du bliver angrebet af spedalskhed, skal du passe på, at du meget omhyggeligt gør alt, hvad levitpræsterne giver jer anvisning på; I skal omhyggeligt gøre det, jeg har givet dem befaling om. **9** Husk, hvad Herren din Gud gjorde ved Mirjam undervejs, da I var draget ud af Egypten.

**10** Når du låner en anden mand noget, må du ikke gå ind i hans hus for at tage pant hos ham. **11** Du skal blive stående udenfor, og den, du har ydet lånet, skal komme ud med pantet til dig. **12** Hvis det er en fattig mand, må du ikke sove med det, du har taget i pant. **13** Du skal give ham pantet tilbage ved solnedgang, så han kan sove i sin kappe; så vil han takke dig, og det vil Herren din Gud regne dig til retfærdighed.

**14** Du må ikke unddrage den trængende og fattige daglejer hans løn, hvad enten det er en af dine landsmænd eller en af de fremmede, som bor i en af byerne i dit land. **15** Hver dag skal du betale ham hans løn, før solen går ned, for han er fattig og har hårdt brug for den. Ellers vil han råbe til Herren og anklage dig, og det vil blive regnet dig til synd.

**16** Fædre må ikke lide døden for deres sønners synd, og sønner må ikke lide døden for deres fædres synd. Kun for sin egen synd skal man lide døden.

**17** Du må ikke bøje retten for den fremmede og den faderløse, og du må ikke tage enkens klædning i pant. **18** Husk, at du selv var træl i Egypten, og at Herren din Gud udfriede dig derfra. Derfor befaler jeg dig at handle sådan.

**19** Når du høster kornet på din mark og du glemmer et neg på marken, må du ikke vende om for at samle det op; lad den fremmede, den faderløse og enken få det, for at Herren din Gud må velsigne dig i al din gerning. **20** Når du slår dine oliven ned, må du ikke gå grenene efter; lad den fremmede, den faderløse og enken få, hvad der er tilbage. **21** Når du høster druerne i din vingård, må du ikke plukke rent efter dig; lad den fremmede, den faderløse og enken få, hvad der er tilbage. **22** Husk, at du selv var træl i Egypten. Derfor befaler jeg dig at handle sådan.

### 5 Mos 25

**1** Når to mænd ligger i strid med hinanden, og de bringer sagen for retten for at få den afgjort, og man frikender den uskyldige og dømmer den skyldige, **2** og hvis den skyldige så idømmes pryglestraf, og dommeren lader ham lægge ned, og man i dommerens nærvær giver ham det antal slag, der svarer til hans forbrydelse, **3** da må han højst få fyrre slag. Hvis man gav ham flere slag, ville din landsmand blive ringeagtet i dine øjne.

**4** Du må ikke binde munden til på en okse, der tærsker.

**5** Når brødre bor sammen, og en af dem dør uden at have fået en søn, skal den afdødes hustru ikke gifte sig med nogen uden for slægten; hendes svoger skal gå ind til hende, gifte sig med hende og udføre sin svogerpligt mod hende. **6** Den første søn, hun føder, skal bære den afdøde brors navn, så hans navn ikke bliver udslettet i Israel. **7** Men hvis manden ikke vil gifte sig med sin svigerinde, skal hun gå hen i byporten til de ældste og sige: »Min svoger har nægtet at bevare sin afdøde brors navn i Israel, han vil ikke udføre sin svogerpligt mod mig.« **8** Så skal de ældste i hans by stævne ham og prøve at tale ham til rette. Hvis han står fast og erklærer, at han ikke vil gifte sig med hende, **9** skal hans svigerinde for øjnene af de ældste gå hen til ham, tage sandalen af hans fod, spytte ham i ansigtet og erklære: »Sådan gør man ved den mand, der ikke vil bygge sin brors slægt op.« **10** I Israel skal man kalde hans familie »den barfodedes slægt«.

**11** Hvis to mænd kommer op at slås, og den enes hustru kommer til for at redde sin mand fra den, der slår ham, og hun rækker hånden ud og får fat i den andens kønsdele, **12** så skal du hugge hendes hånd af. Vis ingen barmhjertighed!

**13** Du må ikke have to slags vægtlodder i din pose, tunge og lette. **14** Du må ikke have to slags efa i dit hus, store og små. **15** Du skal have nøjagtige og korrekte vægtlodder, og du skal have nøjagtig og korrekt efa, for at du må få et langt liv på den jord, Herren din Gud vil give dig. **16** For Herren din Gud afskyr alle dem, der gør den slags ting, alle der øver uret.

#### Påbud om udryddelse af amalekitterne

**17** Husk, hvad amalekitterne gjorde imod dig undervejs, da I var draget ud af Egypten. **18** De kom imod dig på vejen, da du var udmattet og træt, og uden at frygte Gud huggede de bagtroppen ned, alle dem, der var sakket bagud. **19** Når Herren din Gud får skaffet dig fred for dine fjender på alle sider i det land, Herren din Gud vil give dig i arv og eje, skal du udslette mindet om amalekitterne; glem det ikke!

### 5 Mos 26

#### Bekendelserne ved førstegrødeofferet og tienden

**1** Når du kommer ind i det land, Herren din Gud vil give dig i eje, og du tager det i besiddelse og bosætter dig i det, **2** skal du tage noget af førstegrøden af al den frugt, du høster af jorden, i det land, Herren din Gud giver dig; du skal lægge det i en kurv, og gå hen med det til det sted, Herren din Gud udvælger til bolig for sit navn. **3** Du skal gå ind til den præst, som er der til den tid, og sige til ham: »Jeg bekender i dag for Herren din Gud, at jeg er kommet ind i det land, som Herren lovede vore fædre at give os.« **4** Så skal præsten tage kurven og stille den foran Herren din Guds alter.

**5** Da skal du erklære for Herren din Guds ansigt: »En omflakkende aramæer var min fader; med få folk drog han ned til Egypten, hvor han boede som fremmed, og dér blev han til et stort, mægtigt og talrigt folk. **6** Men egypterne mishandlede og plagede os og pålagde os hårdt trællearbejde. **7** Da råbte vi til Herren, vore fædres Gud, og Herren hørte vores røst og så vores lidelse, møje og undertrykkelse. **8** Da førte Herren os ud af Egypten med stærk hånd og løftet arm, med store og frygtindgydende gerninger, med tegn og undere; **9** han førte os til dette sted og gav os dette land, et land, der flyder med mælk og honning. **10** Her kommer jeg nu med førstegrøden af frugten af den jord, som du, Herre, har givet mig.«

Så skal du stille kurven for Herren din Guds ansigt. Du skal tilbede Herren din Gud **11** og glæde dig sammen med levitterne og de fremmede, som bor hos dig, over alt det gode, som Herren din Gud har givet dig og din slægt.

**12** Når du er blevet færdig med at tage hele tienden af din afgrøde i det tredje år, tiendeåret, og har givet den til levitterne, de fremmede, de faderløse og enkerne i dine byer, og de har spist sig mætte, **13** så skal du sige for Herren din Guds ansigt:

»Jeg har fjernet alt det hellige fra mit hus og givet det til levitterne og de fremmede, til de faderløse og enkerne, ganske som du har befalet mig. Jeg har ikke overtrådt nogen af dine befalinger, og jeg har ikke glemt dem. **14** Jeg har ikke spist noget af det, mens jeg var i sorg, jeg har ikke fjernet noget af det, mens jeg var uren, og jeg har ikke givet noget af det til en afdød. Jeg har adlydt Herren min Gud. Jeg har gjort, ganske som du har befalet mig. **15** Se ned fra din hellige bolig, fra himlen, og velsign dit folk, Israel, og den jord, du har givet os, sådan som du tilsvor vore fædre, et land, der flyder med mælk og honning.«

**16** I dag befaler Herren din Gud dig at følge alle disse love og retsregler; du skal omhyggeligt følge dem af hele dit hjerte og af hele din sjæl.

**17** Du har i dag erklæret, at Herren skal være din Gud, og at du vil vandre ad hans veje, holde hans love og befalinger og retsregler og adlyde ham. **18** Og Herren har i dag erklæret, at du skal være hans ejendomsfolk, sådan som han har lovet dig, og at du skal holde alle hans befalinger; **19** han vil ophøje dig over alle de folk, han har skabt, til lovsang, berømmelse og herlighed, og du skal være et helligt folk for Herren din Gud, sådan som han har lovet.

### 5 Mos 27

#### Alteret på Ebals bjerg

**1** Sammen med Israels ældste gav Moses folket denne befaling: »Hold alt det, jeg i dag befaler jer. **2** Når I kommer over Jordan ind i det land, Herren din Gud vil give dig, skal du opstille nogle store sten og stryge dem over med kalk. **3** Når du kommer over, skal du skrive ordene i denne lov på dem, for at du må komme ind i det land, Herren din Gud vil give dig, et land, der flyder med mælk og honning, sådan som Herren, dine fædres Gud, har lovet dig. **4** Og når I kommer over Jordan, skal I opstille disse sten, som jeg i dag giver jer befaling om, på Ebals bjerg, og du skal stryge dem over med kalk. **5** Dér skal du bygge et alter for Herren din Gud, et alter af sten, som du ikke har bearbejdet med jern. **6** Af utilhugne sten skal du bygge Herren din Guds alter, og du skal bringe brændofre på det til Herren din Gud. **7** Du skal bringe måltidsofre og holde måltid dér og glæde dig for Herren din Guds ansigt. **8** På stenene skal du skrive alle ordene i denne lov med tydelig skrift.«

**9** Sammen med levitpræsterne talte Moses til hele Israel og sagde: »Vær stille, og hør, Israel! I dag er du blevet Herren din Guds folk. **10** Så adlyd da Herren din Gud, og følg hans befalinger og love, som jeg giver dig i dag.«

#### Forbandelserne fra Ebal og velsignelserne fra Garizim

**11** Den dag gav Moses folket denne befaling: **12** Når I kommer over Jordan, skal stammerne Simeon, Levi, Juda, Issakar, Josef og Benjamin tage opstilling på Garizims bjerg for at velsigne folket. **13** Stammerne Ruben, Gad og Asher, Zebulon, Dan og Naftali skal tage opstilling på Ebals bjerg med henblik på forbandelsen. **14** Så skal levitterne med høj røst fremsige for alle israelitterne:

**15** Forbandet være den, der laver et udskåret eller støbt gudebillede – noget Herren afskyr, noget en håndværker har lavet – og opstiller det i hemmelighed. Og hele folket skal svare amen.

**16** Forbandet være den, der ringeagter sin far eller mor. Og hele folket skal sige amen.

**17** Forbandet være den, der flytter skellet til sin nabos mark. Og hele folket skal sige amen.

**18** Forbandet være den, der leder den blinde vild. Og hele folket skal sige amen.

**19** Forbandet være den, der bøjer retten for den fremmede, den faderløse og enken. Og hele folket skal sige amen.

**20** Forbandet være den, der har samleje med sin fars hustru, for han løfter sin fars kappeflig. Og hele folket skal sige amen.

**21** Forbandet være den, der parrer sig med et dyr. Og hele folket skal sige amen.

**22** Forbandet være den, der har samleje med sin søster, hvad enten hun er datter af hans far eller hans mor. Og hele folket skal sige amen.

**23** Forbandet være den, der har samleje med sin svigermor. Og hele folket skal sige amen.

**24** Forbandet være den, der i det skjulte slår sin næste ihjel. Og hele folket skal sige amen.

**25** Forbandet være den, der lader sig bestikke til at slå et menneske ihjel og udgyde uskyldigt blod. Og hele folket skal sige amen.

**26** Forbandet være den, der ikke holder ordene i denne lov i hævd og følger dem. Og hele folket skal sige amen.

### 5 Mos 28

**1** Hvis du adlyder Herren din Gud og omhyggeligt følger alle hans befalinger, som jeg giver dig i dag, vil Herren din Gud ophøje dig over alle jordens folk. **2** Alle disse velsignelser skal komme over dig og nå dig, hvis du adlyder Herren din Gud:

**3** Velsignet være du i byen, og velsignet være du på marken.

**4** Velsignet være frugten af dine moderliv og frugten af din jord og frugten af dit kvæg, dine oksers afkom og dine fårs tillæg.

**5** Velsignet være din kurv og dit dejtrug.

**6** Velsignet være du, når du kommer hjem, og velsignet være du, når du går ud.

**7** Herren vil slå de fjender foran dig, som rejser sig imod dig; ad én vej rykker de ud imod dig, men ad syv veje skal de flygte for dig. **8** Herren vil befale velsignelsen at bo hos dig, i dine forrådskamre og i alt, hvad du har erhvervet, og Herren din Gud vil velsigne dig i det land, han vil give dig. **9** Herren vil bekræfte dig som sit hellige folk, sådan som han har tilsvoret dig, hvis du holder Herren din Guds befalinger og vandrer ad hans veje, **10** så alle jordens folk får at se, at Herrens navn er nævnt over dig, og må frygte for dig. **11** Herren vil give dig frugt af dine moderliv, frugt af dit kvæg og frugt af din jord i overflod i det land, Herren lovede dine fædre at give dig. **12** Herren vil åbne sit gode forrådskammer, himlen, for dig og til rette tid give dit land den regn, det behøver, og velsigne al din gerning, så du kan låne ud til mange folk og ikke selv skal låne. **13** Herren vil gøre dig til hoved, ikke til hale; du vil stadig komme højere op, ikke længere ned, hvis du lytter til Herren din Guds befalinger, som jeg giver dig i dag, og omhyggeligt følger dem, **14** så du ikke viger til højre eller til venstre fra noget af det, jeg i dag befaler jer, og følger andre guder og dyrker dem.

**15** Men hvis du ikke adlyder Herren din Gud og omhyggeligt følger alle hans befalinger og love, som jeg giver dig i dag, så skal alle disse forbandelser komme over dig og nå dig:

**16** Forbandet være du i byen, og forbandet være du på marken.

**17** Forbandet være din kurv og dit dejtrug.

**18** Forbandet være frugten af dine moderliv og frugten af din jord, dine oksers afkom og dine fårs tillæg.

**19** Forbandet være du, når du kommer hjem, og forbandet være du, når du går ud.

**20** Herren vil sende forbandelsen, rædslen og truslen over dig og over alt, hvad du erhverver, og alt, hvad du gør, til du hurtigt er tilintetgjort og gået til grunde, fordi du svigtede mig med dine onde gerninger. **21** Herren vil lade pesten klæbe til dig, til den har udryddet dig fra det land, du skal ind og tage i besiddelse. **22** Herren vil ramme dig med svindsot, feber, feberglød og feberhede, med tørke, kornbrand og rust; det skal forfølge dig, til du er gået til grunde. **23** Himlen over dit hoved skal blive til bronze og jorden under dine fødder til jern. **24** Herren vil forvandle den regn, dit land behøver, til støv og aske; fra himlen skal den komme ned over dig, til du er tilintetgjort. **25** Herren vil slå dig foran dine fjender; ad én vej rykker du ud imod dem, men ad syv veje skal du flygte for dem; du bliver til rædsel for alle jordens kongeriger. **26** Dine lig skal blive til føde for alle himlens fugle og jordens dyr, ingen skal jage dem bort. **27** Herren vil ramme dig med Egyptens udslæt og bylder, skab og fnat, som du ikke kan blive helbredt for. **28** Herren vil ramme dig med sindssyge, blindhed og vanvid, **29** så du må famle dig frem ved højlys dag som den blinde i mørket uden at nå dit mål. Du bliver undertrykt og udplyndret hver eneste dag, uden at nogen kommer dig til undsætning.

**30** Bliver du forlovet med en kvinde, skal en anden mand tage hendes mødom. Bygger du et hus, skal du ikke komme til at bo i det. Planter du en vingård, skal du ikke komme til at tage den i brug. **31** Din okse bliver slagtet for øjnene af dig, uden at du får noget af den at spise. Dit æsel bliver røvet fra dig, uden at du får det tilbage. Dine får bliver overgivet til dine fjender, uden at nogen kommer dig til undsætning. **32** Dine sønner og døtre bliver overgivet til et fremmed folk; du ser længselsfuldt efter dem hele tiden, men er magtesløs. **33** Frugten af din jord og udbyttet af dit slid bliver ædt af et folk, du ikke kender, du bliver undertrykt og mishandlet hver eneste dag, **34** og du bliver vanvittig af det, dine øjne får at se.

**35** Herren vil ramme dig på knæene og lårene, ja fra isse til fod, med ondartede bylder, som du ikke kan helbredes for. **36** Både dig og den konge, du indsætter over dig, vil Herren føre bort til et folk, som hverken du eller dine fædre har kendt, og dér skal du dyrke andre guder, guder af træ og sten. **37** Du vil blive til gru og til spot og spe i alle de folk, Herren fører dig til.

**38** Selv om du sår meget korn på marken, kommer du kun til at høste en lille smule, for græshopperne vil æde det. **39** Planter du vingårde og dyrker dem, kommer du ikke til at drikke eller oplagre vinen, for ormene vil fortære druerne. **40** Har du oliventræer i hele dit land, kommer du ikke til at salve dig med olie, for dine oliven falder af. **41** Får du sønner og døtre, får du ikke lov at beholde dem, for de skal gå i fangenskab. **42** Alle dine træer og frugten af din jord skal insekter erobre.

**43** Den fremmede, der bor hos dig, skal hæve sig højere og højere over dig, og du skal synke længere og længere ned. **44** Han skal låne ud til dig, men du skal ikke låne ud til ham; han skal blive hoved, og du skal blive hale.

**45** Alle disse forbandelser skal komme over dig; de skal forfølge dig og nå dig, til du er tilintetgjort, fordi du ikke adlød Herren din Gud og holdt de befalinger og love, han gav dig, **46** og de skal tjene som tegn og varsel hos dig og din slægt til evig tid. **47** Du undlod at tjene Herren din Gud med glæde og af hjertens lyst, fordi du havde rigeligt af alt; **48** derfor skal du trælle for den fjende, Herren sender imod dig, under sult, tørst og nøgenhed og mangel på alt; han vil lægge et jernåg på nakken af dig, til han får dig tilintetgjort.

**49** Herren skal rejse et folk fra det fjerne imod dig; fra jordens ende kommer det, ligesom ørnen, der slår ned, et folk, hvis sprog du ikke forstår, **50** et folk med hårde ansigter, som ikke tager hensyn til gamle og ikke viser barmhjertighed mod unge. **51** Det skal æde frugten af dit kvæg og frugten af din jord, til du er tilintetgjort; det skal ikke levne dig noget korn, vin eller olie, ej heller dine oksers afkom eller dine fårs tillæg, til det har fået dig udryddet. **52** Det skal belejre dig i alle dine byer, indtil dine høje, stejle mure, som du satte din lid til, er faldet i hele dit land. Ja, det skal belejre dig i alle dine byer overalt i det land, Herren din Gud har givet dig, **53** så du æder frugten af dine moderliv, kødet af dine sønner og døtre, som Herren din Gud har givet dig, i den nød og trængsel, din fjende forvolder dig. **54** Den sarteste og mest forvænte mand hos dig skal se skævt til sin bror og til sin kone, som han favner, og til de børn, han har tilbage; **55** han giver dem ikke af det kød, han selv æder, kødet af sine børn, det eneste han har tilbage i den nød og trængsel, din fjende forvolder dig i alle dine byer. **56** Den sarteste og mest forvænte kvinde, som end ikke har prøvet at støtte med sin fod på jorden, fordi hun er så forvænt og sart, skal se skævt til sin mand, som hun favner, og til sin søn og sin datter; **57** endog den efterbyrd, der kommer ud mellem benene på hende, og de børn, hun føder, vil hun æde i hemmelighed, fordi hun mangler alt i den nød og trængsel, som din fjende forvolder dig i dine byer.

**58** Hvis du ikke omhyggeligt følger alle denne lovs ord, som står skrevet i denne bog, og frygter det herlige og frygtindgydende navn Jahve, din Gud, **59** så vil Herren ramme dig og din slægt med usædvanlig hårde slag, med kraftige og vedvarende plager og med svære og vedvarende sygdomme. **60** Alle Egyptens sygdomme, som du gruer for, vil han påføre dig, og de skal klæbe til dig; **61** også enhver anden sygdom og plage, som ikke er nævnt i denne lovbog, skal Herren bringe over dig, til du er tilintetgjort. **62** Hvor I før var talrige som himlens stjerner, skal der kun være nogle få tilbage, fordi du ikke adlød Herren din Gud.

**63** Som Herren før glædede sig over jer og ville jer det godt og gjorde jer talrige, sådan skal Herren nu glæde sig over at udrydde jer og tilintetgøre jer, og I vil blive rykket op af den jord, som du skal ind og tage i besiddelse. **64** Herren skal sprede jer blandt alle folkene over hele jorden, og dér skal du dyrke andre guder, som hverken du eller dine fædre har kendt, guder af træ og sten. **65** Hos de folk skal du ikke få ro, og din fod skal ikke finde hvile. Herren skal give dig et uroligt hjerte, udslukte øjne og et ængsteligt sind. **66** Dit liv skal hænge i en tråd; du skal være bange nat og dag og ikke være sikker på dit liv. **67** Om morgenen siger du: »Gid det var aften,« og om aftenen: »Gid det var morgen;« så stor er den rædsel, der fylder dit hjerte, over det, dine øjne får at se. **68** Herren skal føre dig tilbage til Egypten på skibe ad den vej, jeg lovede, du aldrig skulle se igen, og dér skal I udbyde jer selv som trælle og trælkvinder til jeres fjender, men ingen vil købe jer.

**69** Det var ordene i den pagt, Herren befalede Moses at slutte med israelitterne i Moabs land, ud over den pagt, han havde sluttet med dem ved Horeb.

### 5 Mos 29

#### Herrens forbandelse for at bryde pagten

**1** Moses kaldte hele Israel til sig og sagde til dem: I har selv set alt, hvad Herren gjorde for øjnene af jer i Egypten mod Farao, mod alle hans hoffolk og hele hans land, **2** de store prøvelser, du selv har set, og de store tegn og undere. **3** Men indtil den dag i dag har Herren ikke givet jer hjerte til at forstå, øjne til at se og ører til at høre: **4** »Jeg lod jer endda vandre fyrre år i ørkenen, uden at jeres klæder blev slidt i laser og faldt af jer, og uden at dine sandaler blev slidt op og faldt af dine fødder; **5** brød fik I ikke at spise, og vin og øl fik I ikke at drikke, for I skulle forstå, at jeg er Herren jeres Gud.« **6** Så kom I til dette sted, og da kong Sihon i Heshbon og Bashans konge Og rykkede ud til kamp imod os, slog vi dem; **7** vi tog deres land og gav det i eje til rubenitterne, gaditterne og halvdelen af manassitternes stamme. **8** Så følg da omhyggeligt denne pagts ord, for at I må have lykken med jer i alt, hvad I gør.

**9** I står i dag alle sammen for Herren jeres Guds ansigt, jeres stammehøvdinge, jeres ældste og jeres skrivere, alle Israels mænd, **10** jeres kvinder og børn tillige med de fremmede i din lejr, både dine brændehuggere og dine vandbærere. **11** Du skal træde ind i Herren din Guds edspagt, som Herren din Gud i dag slutter med dig, **12** så han i dag kan bekræfte dig som sit folk og være din Gud, sådan som han har lovet dig, og som han har tilsvoret dine fædre Abraham, Isak og Jakob. **13** Det er ikke med jer alene, jeg slutter denne edspagt, **14** men både med dem, som er her hos os og i dag står for Herren vor Guds ansigt, og med dem, som ikke er her hos os i dag.

**15** I ved jo, at vi boede i Egypten, og at vi drog igennem de folkeslags lande, som I er draget igennem; **16** I så deres ækle guder og deres møgguder af træ og sten, af sølv og guld. **17** Der må hos jer ikke være nogen mand eller kvinde, slægt eller stamme, som i dag vender sit hjerte bort fra Herren vor Gud og går hen og dyrker de folks guder; der må hos jer ikke være nogen rod, der sætter gift eller malurt som frugt; **18** ingen, der hører ordene i denne edspagt, må velsigne sig selv i sit hjerte og tænke: »Mig vil det gå godt, selv om jeg vandrer i mit hjertes forstokkethed.« Det vil udrydde det frodige sammen med det tørstende. **19** Herren vil ikke tilgive ham, men Herrens vrede og lidenskab vil flamme op mod den mand, og hele den forbandelse, som er skrevet i denne bog, skal hvile over ham, og Herren vil udslette hans navn under himlen. **20** Herren vil skille ham ud fra alle Israels stammer og ramme ham med ulykke i overensstemmelse med alle forbandelserne i den pagt, som er skrevet i denne lovbog.

**21** Da skal den kommende slægt, jeres børn, som følger efter jer, og udlændinge, som kommer fra det fjerne, få dette lands plager at se og de sygdomme, som Herren har ramt det med: **22** svovl og salt, hele landet afsvedet, utilsået, uden at noget græs spirer frem og vokser op, som den ødelæggelse, Herren i sin vrede og harme bragte over Sodoma og Gomorra, Adma og Sebojim. Både de **23** og alle andre folk skal spørge: »Hvorfor har Herren gjort sådan med dette land? Hvorfor denne store, glødende vrede?« **24** Og svaret er: »Det er, fordi de svigtede pagten med Herren, deres fædres Gud, den pagt han sluttede med dem, da han førte dem ud af Egypten. **25** De gik hen og dyrkede andre guder og tilbad dem, guder, som de ikke før havde kendt, og som Herren ikke havde tildelt dem. **26** Da flammede Herrens vrede op mod det land, så han bragte hele den forbandelse over det, som er skrevet i denne bog. **27** Herren rykkede dem op af deres jord i stor vrede, i harme og raseri og slængte dem bort til et andet land, hvor de nu er.

**28** De skjulte ting hører Herren vor Gud til; de åbenbare hører for evigt os og vore børn til, for at vi må følge alle ordene i denne lov.«

### 5 Mos 30

#### Herrens velsignelse efter omvendelse

**1** Når alt dette kommer over dig, velsignelsen og forbandelsen, som jeg stiller dig over for, og du lægger dig det på sinde i et hvilket som helst af de folk, Herren din Gud fordriver dig til, **2** og du vender om til Herren din Gud og adlyder ham af hele dit hjerte og af hele din sjæl, ganske som jeg i dag befaler dig, både du og dine sønner, **3** da vil Herren din Gud vende din skæbne og forbarme sig over dig; og Herren din Gud vil igen samle dig fra alle de folk, som han har spredt dig til. **4** Om så dine fordrevne befinder sig ved himlens yderste grænse, vil Herren din Gud samle dig og hente dig hjem derfra. **5** Herren din Gud vil føre dig ind i det land, som dine fædre fik i eje, og det skal du tage i besiddelse; han vil gøre dig lykkeligere og talrigere end dine fædre. **6** Herren din Gud vil omskære dit og dine efterkommeres hjerte, så du elsker Herren din Gud af hele dit hjerte og af hele din sjæl, for at du må leve. **7** Og Herren din Gud vil lægge alle disse forbandelser på dine fjender og modstandere, som har forfulgt dig. **8** Selv skal du vende om og adlyde Herren og følge alle hans befalinger, som jeg giver dig i dag. **9** I al din gerning vil Herren din Gud give dig frugt af dine moderliv, frugt af dit kvæg og frugt af din jord i overflod, for Herren skal igen glæde sig over dig til dit eget bedste, som han glædede sig over dine fædre, **10** når du adlyder Herren din Gud og holder hans befalinger og love, der står skrevet i denne lovbog, og vender om til Herren din Gud af hele dit hjerte og af hele din sjæl.

**11** For det, jeg i dag befaler dig, er dig hverken ufatteligt eller fjernt. **12** Det er ikke i himlen, så man måtte sige: »Hvem vil stige op til himlen og hente det ned til os og forkynde det for os, så vi kan følge det?« **13** Det er heller ikke på den anden side af havet, så man måtte sige: »Hvem vil drage over til den anden side af havet og hente det til os og forkynde det for os, så vi kan følge det?« **14** Nej, ordet er dig ganske nær, i din mund og i dit hjerte, så du kan følge det.

#### Livets og dødens vej

**15** Se, jeg stiller dig i dag over for livet og lykken, døden og ulykken. **16** Hvis du lytter til Herren din Guds befalinger, som jeg giver dig i dag, og elsker Herren din Gud, vandrer ad hans veje og holder hans befalinger og love og retsregler, da skal du leve og blive talrig, og Herren din Gud vil velsigne dig i det land, du skal ind og tage i besiddelse.

**17** Men hvis dit hjerte vender sig bort, og du ikke vil høre, men lader dig forlede til at tilbede andre guder og dyrke dem, **18** så kan jeg i dag forsikre jer om, at I vil blive udryddet. I vil ikke få noget langt liv på den jord, du skal tage i besiddelse, når du nu går over Jordan. **19** Jeg tager i dag himlen og jorden til vidne imod jer: Jeg har stillet dig over for livet og døden, velsignelsen og forbandelsen. Så vælg da livet, for at du og dine efterkommere må leve, **20** og elsk Herren din Gud, adlyd ham, og hold fast ved ham! Så vil du leve og få et langt liv og bo på den jord, Herren lovede dine fædre Abraham, Isak og Jakob at give dem.

### 5 Mos 31

#### Indsættelsen af Josva som Moses’ efterfølger

**1** Da Moses havde holdt denne tale til hele Israel, **2** sagde han til dem: »Jeg er nu 120 år og kan ikke færdes som før, og Herren har sagt til mig: ›Du kommer ikke over Jordan‹. **3** Herren din Gud vil selv rykke over i spidsen for dig og udrydde disse folk foran dig, så du får dem fordrevet. Josva skal rykke over i spidsen for dig, sådan som Herren har sagt, **4** og Herren skal gøre det samme ved de folk, som han gjorde ved amoritterkongerne Sihon og Og og deres land, dengang han udryddede dem. **5** Herren skal overgive dem til jer, og I skal gøre med dem, ganske som jeg har befalet jer. **6** Vær modige og stærke! Vær ikke bange, og nær ikke rædsel for dem, for Herren din Gud går selv med dig, han lader dig ikke i stikken og svigter dig ikke.«

**7** Derpå kaldte Moses Josva til sig og sagde til ham i hele Israels påhør: »Vær modig og stærk, for du skal føre dette folk ind i det land, som Herren lovede jeres fædre at give dem, og du skal give dem det i eje. **8** Herren selv går foran dig, han vil være med dig, han vil ikke lade dig i stikken og ikke svigte dig; vær ikke bange, og lad dig ikke skræmme!«

**9** Da Moses havde skrevet denne lov, gav han den til præsterne, levitterne, som bar Herrens pagts ark, og til alle Israels ældste, **10** og Moses gav dem denne befaling: »Hvert syvende år, på den fastsatte tid i gældseftergivelsesåret, ved løvhyttefesten, **11** når hele Israel kommer for at se Herren din Guds ansigt på det sted, han udvælger, skal du læse denne lov op for hele Israel. **12** Kald folket sammen, mænd, kvinder og børn og de fremmede i dine byer, for at de må høre den og lære at frygte Herren jeres Gud og omhyggeligt følge alle ordene i denne lov, **13** for at deres sønner, som endnu ikke kender loven, må høre den og lære at frygte Herren jeres Gud, så længe I lever på den jord, som I skal tage i besiddelse, når I nu går over Jordan.«

**14** Herren sagde til Moses: »Nu nærmer dit liv sig sin afslutning. Kald på Josva, og stil jer i Åbenbaringsteltet, så jeg kan indsætte ham.« Moses og Josva gik da hen og stillede sig i Åbenbaringsteltet, **15** og Herren viste sig ved teltet i en skysøjle, og skysøjlen blev stående ved teltets indgang.

**16** Herren sagde til Moses: »Du lægger dig nu til hvile hos dine fædre, og så vil dette folk give sig til at hore med fremmede guder i det land, det kommer ind i; de vil svigte mig og bryde den pagt, jeg har sluttet med dem. **17** Da skal min vrede flamme op mod dem; jeg vil forlade dem og skjule mit ansigt for dem. Og når de bliver ædt op og bliver ramt af talrige ulykker og trængsler, da skal de sige: Er vi ikke blevet ramt af disse ulykker, fordi vores Gud ikke er hos os? **18** Men til den tid vil jeg stadig skjule mit ansigt, fordi folket i sin ondskab har vendt sig til andre guder.

**19** Skriv nu denne sang ned. Lær israelitterne den, læg dem den i munden, for at denne sang kan være mit vidne mod dem. **20** For når jeg fører dem ind i det land, jeg lovede deres fædre, et land, der flyder med mælk og honning, og de spiser sig mætte og fede, vil de vende sig til andre guder og dyrke dem, og de vil lade hånt om mig og bryde min pagt. **21** Når de så bliver ramt af talrige ulykker og trængsler, skal denne sang være et vidnesbyrd for dem, for den bliver ikke glemt af deres efterkommere. Endnu før jeg fører dem ind i det land, jeg har lovet dem, kender jeg deres tilbøjelighed, som de nu giver efter for.« **22** Den dag skrev Moses denne sang ned og lærte israelitterne den.

**23** Så indsatte han Josva, Nuns søn, og sagde: »Vær modig og stærk, for det er dig, der skal føre israelitterne ind i det land, jeg lovede dem. Jeg vil være med dig!«

#### Overdragelsen af lovbogen til levitterne

**24** Da Moses var færdig med at skrive denne lovs ord fra ende til anden i en bog, **25** gav han levitterne, der bar Herrens pagts ark, denne befaling: **26** »Tag denne lovbog, og læg den ved siden af Herren jeres Guds pagts ark! Dér skal den ligge som vidne imod dig. **27** Jeg ved jo, at du er genstridig og stivnakket. Når I allerede nu, mens jeg lever blandt jer, er genstridige mod Herren, hvordan skal det så ikke gå efter min død! **28** Kald alle jeres stammeældste og skrivere sammen hos mig, så vil jeg tale disse ord til dem, og jeg vil tage himlen og jorden til vidne mod dem. **29** For jeg ved, at når jeg er død, vil I handle fordærveligt og vige fra den vej, jeg befalede jer at følge. Men ulykken vil ramme jer engang i fremtiden, fordi I gør, hvad der er ondt i Herrens øjne og krænker ham med jeres hænders værk.«

#### Moses’ sang

**30** Så fremsagde Moses i påhør af hele Israels forsamling denne sang fra ende til anden:

### 5 Mos 32

>  **1** Lyt, du himmel, jeg vil tale,  
> hør mine ord, du jord!  
>  **2** Min belæring skal dryppe som regn,  
> som dug skal min tale strømme,  
> som regnskyl på grønne enge,  
> som regndråber på græsset.  
>  **3** Herrens navn vil jeg forkynde,  
> giv vor Gud ære!  
>  **4** Han er klippen, hvis gerning er fuldkommen,  
> alle hans veje er rette,  
> en trofast Gud uden svig,  
> retfærdig og retskaffen.  
>  **5** En forkvaklet og forvildet slægt handlede ondt mod ham,  
> på grund af deres skyld er de ikke hans børn.  
>  **6** Er det måden at lønne Herren,  
> du tåbelige, uforstandige folk?  
> Han er dog din fader og skaber,  
> det var ham, der skabte og formede dig.

>  **7** Tænk på fortids dage,  
> giv agt på slægternes år;  
> spørg din far, lad ham fortælle,  
> lad de gamle berette for dig:  
>  **8** Da den Højeste fordelte folkene,  
> da han skilte menneskene fra hinanden,  
> fastsatte han folkenes områder  
> efter tallet på gudssønnerne.  
>  **9** Herrens del blev hans folk,  
> Jakob blev hans arvelod.

>  **10** Han fandt det i ørkenlandet,  
> i den tomme, hylende ødemark;  
> han kredsede om det, holdt øje med det,  
> passede på det som sin øjesten.  
>  **11** Som en ørn, der vækker sit kuld op,  
> og flyver frem og tilbage over sine unger,  
> bredte han sine vinger ud, tog det op  
> og bar det på sine vinger.  
>  **12** Det var Herren alene, der førte det,  
> ingen fremmed gud var med ham.  
>  **13** Han førte det frem over landets høje,  
> det fik markens afgrøde at spise.  
> Han mættede det med honning fra bjerget,  
> med olie fra flinteklippen,  
>  **14** med tykmælk fra køer og mælk fra får,  
> med fedt fra vædderlam,  
> fra væddere og bukke fra Bashan,  
> med hvedekornets nyrefedt;  
> drueblod drak du som skummende vin.

>  **15** Men Jeshurun blev fed og slog bagud,  
> du blev fed, du blev tyk, du blev trind!  
> Han forkastede den Gud, der havde skabt ham,  
> og viste foragt for sin frelses klippe.  
>  **16** De æggede hans vrede med fremmede guder  
> og vakte hans trods med afskyelige ting.  
>  **17** De ofrede til dæmoner, som ikke er guder,  
> til guder, de ikke før havde kendt,  
> nye guder, der lige var kommet til,  
> jeres fædre kendte ikke til dem.  
>  **18** Den klippe, der fødte dig, forsømte du,  
> du glemte den Gud, der bragte dig til verden.

>  **19** Herren så det og forkastede dem,  
> for hans sønner og døtre havde krænket ham.  
>  **20** Han sagde: Jeg vil skjule mit ansigt for dem,  
> jeg vil se, hvad der bliver af dem;  
> de er en svigefuld slægt,  
> børn man ikke kan stole på.  
>  **21** De har ægget min vrede med noget, der ikke er Gud,  
> vakt min trods med deres tomme guder.  
> Derfor vil jeg ægge deres vrede med noget, der ikke er et folk,  
> vække deres trods med et tåbeligt folk.  
>  **22** Min vrede står i flammer,  
> den brænder til dødsrigets dyb,  
> fortærer jorden og dens afgrøde,  
> antænder bjergenes grundvolde.  
>  **23** Jeg hober ulykker op over dem,  
> alle mine pile vil jeg bruge på dem;  
>  **24** de afkræftes af sult,  
> fortæres af feberbrand og dødelig sot;  
> rovdyr med skarpe tænder slipper jeg løs  
> og giftige slanger, der kryber i støvet.  
>  **25** Ude gør sværdet barnløs,  
> inde skal rædslen dræbe  
> ung mand og pige,  
> spædbarn og olding.

>  **26** Jeg tænkte: Jeg slår dem ned,  
> udsletter deres minde blandt mennesker.  
>  **27** Men jeg frygtede, at fjenden skulle krænke mig,  
> at deres modstandere skulle forvrænge det  
> og sige: Vores hånd er løftet,  
> Herren har intet udført!  
>  **28** Men de er et folk, hvis planer mislykkes,  
> de er uden forstand.  
>  **29** Var de kloge, havde de indset dette  
> og tænkt på, hvad der skulle blive af dem.

>  **30** Hvordan kan én forfølge tusind  
> eller to jage ti tusind,  
> hvis ikke Herren har overgivet dem,  
> deres klippe har prisgivet dem?

>  **31** Dog, deres klippe er ikke som vores,  
> vore fjender skal ikke være dommere.  
>  **32** Deres vinstok stammer fra Sodoma,  
> den har stået på Gomorras skråninger;  
> deres druer er giftige,  
> drueklaserne er bitre,  
>  **33** deres vin er slangegift,  
> en frygtelig øglegift.

>  **34** Det er opbevaret hos mig,  
> under segl i mine våbenkamre.  
>  **35** Hævnen og gengældelsen tilhører mig,  
> til det øjeblik deres fod vakler.  
> Deres ulykkes dag er nær,  
> snart skal de indhentes af deres skæbne.  
>  **36** For Herren vil skaffe sit folk ret,  
> forbarme sig over sine tjenere,  
> når han ser, at kræfterne svinder  
> og hører fuldstændigt op.  
>  **37** Da vil han sige: Hvor er deres gud,  
> den klippe, de stolede på,  
>  **38** som spiste deres slagtofres fedt  
> og drak deres drikofres vin?  
> Lad ham nu komme jer til hjælp!  
> Lad ham være jeres værn!

>  **39** Indse dog, at det er mig, kun mig,  
> der er ingen Gud ved siden af mig;  
> det er mig, der dræber og gør levende,  
> har jeg knust, er det mig, der læger;  
> ingen kan rive nogen ud af min hånd.  
>  **40** Jeg løfter min hånd mod himlen og sværger:  
> Så sandt jeg lever for evigt,  
>  **41** vil jeg hvæsse mit lynende sværd  
> og min hånd gribe fat om koggeret;  
> jeg tager hævn over mine fjender,  
> gør gengæld mod dem, der hader mig.  
>  **42** Jeg beruser mine pile i blod,  
> mit sværd skal fortære kød,  
> blodet af faldne og fanger,  
> hovederne af fjendens høvdinge.

>  **43** Du himmel, bryd ud i jubel med ham,  
> tilbed ham, I gudssønner,  
> for han hævner sine tjeneres blod;  
> han hævner sig på sine fjender,  
> gør gengæld mod sine modstandere.  
> Han tilgiver sit folks land.

**44** Moses fremsagde hele denne sang i folkets påhør sammen med Hosea, Nuns søn.

#### Indskærpelse af loven

**45** Da Moses var færdig med at holde hele denne tale til alle israelitterne, **46** sagde han til dem: »I skal lægge jer alle de ord på sinde, som jeg i dag indskærper jer; I skal befale jeres sønner omhyggeligt at følge alle ordene i denne lov. **47** Det er ikke nogen ligegyldig sag for jer, det gælder jeres liv; det er i kraft af det, I skal få et langt liv på den jord, I skal tage i besiddelse, når I nu går over Jordan.«

#### Moses velsigner israelitterne

**48** Netop denne dag talte Herren til Moses og sagde: **49** »Gå op på Abarimbjerget, på Nebobjerget i Moab over for Jeriko, og se ud over Kana’an, som jeg vil give israelitterne til ejendom. **50** Du skal dø på det bjerg, du går op på, og gå til din slægt, ligesom din bror Aron døde på bjerget Hor og gik til sin slægt, **51** fordi I var troløse mod mig blandt israelitterne ved Meribat-Kadeshs vand i Sins ørken og ikke helligede mig blandt israelitterne. **52** Du skal få landet at se på afstand, men du kommer ikke ind i det land, jeg vil give israelitterne.«

### 5 Mos 33

**1** Dette er den velsignelse, som gudsmanden Moses velsignede israelitterne med før sin død. **2** Han sagde:

> Herren kommer fra Sinaj,  
> bryder frem fra Se’ir,  
> han træder frem i stråleglans fra Parans bjerge,  
> kommer fra Meribat-Kadesh,  
> på hans højre side er Moabs skråninger.  
>  **3** Du, som elsker folkene,  
> i din hånd er alle de hellige;  
> de sidder ved dine fødder,  
> tager imod dine ord.  
>  **4** Den lov, som Moses pålagde os,  
> er blevet Jakobs forsamlings ejendom.  
>  **5** Der kom en konge i Jeshurun,  
> da folkets høvdinge samledes,  
> alle Israels stammer.

>  **6** Måtte Ruben leve og ikke dø,  
> om end hans mænd kun bliver få.

**7** Dette handler om Juda. Han sagde:

> Herre, hør Judas røst,  
> bring ham hjem til hans folk,  
> vær du de hænder, der forsvarer ham,  
> en hjælp imod hans fjender.

**8** Om Levi sagde han:

> Dine Tummim og Urim  
> tilhører din trofaste mand,  
> ham satte du på prøve ved Massa,  
> ham anklagede du ved Meribas vand.  
>  **9** Han sagde om sin far og mor:  
> Jeg har ikke set dem!  
> Han ville ikke kendes ved sine brødre,  
> ville ikke vide af sine sønner.  
> De har holdt dit ord  
> og bevaret din pagt.  
>  **10** De skal lære Jakob dine retsregler  
> og Israel din lov;  
> de skal bringe røgelsesofre til dig,  
> bringe helofre på dit alter.  
>  **11** Herre, velsign deres kraft,  
> se nådigt til deres hænders værk.  
> Knus lænderne på deres fjender,  
> de, der hader dem, skal ikke rejse sig igen.

**12** Om Benjamin sagde han:

> Den, Herren elsker, bor i tryghed,  
> den Højeste skærmer ham altid,  
> han bor mellem hans bjergsider.

**13** Om Josef sagde han:

> Velsignet af Herren er hans land  
> med herligheder fra himlen deroppe  
> og fra urdybet, der hviler dernede,  
>  **14** med herligheder, solen bringer frem,  
> og herligheder, månen driver frem,  
>  **15** med det ypperste fra de ældgamle bjerge  
> og herligheder fra de evige høje,  
>  **16** med herligheder fra jorden med alt, hvad den rummer,  
> med nåde fra ham, der bor i tornebusken.  
> Det skal komme over Josefs hoved,  
> over issen på fyrsten blandt brødre.  
>  **17** Prægtig er han, oksens førstefødte,  
> hans horn er vildoksens horn,  
> med dem skal han stange folkene  
> helt ud til jordens ender.  
> Sådan er Efraims titusinder,  
> sådan er Manasses tusinder.

**18** Om Zebulon sagde han:

> Zebulon, glæd dig, når du drager ud,  
> og du, Issakar, hjemme i dine telte!  
>  **19** De stævner stammer til bjerget,  
> dér bringer de rette ofre.  
> For af havenes overflod suger de til sig,  
> og af skatte, der ligger skjult i sandet.

**20** Om Gad sagde han:

> Lovet være han, der skaffer Gad plads.  
> Han lægger sig som en hunløve,  
> han sønderriver både arme og isse.  
>  **21** Han udså sig et førstegrødeland,  
> for dér var herskerens mark.  
> – Og folkets høvdinge samledes. –  
> Han fuldbyrdede Herrens retfærdighed  
> og hans domme i Israel.

**22** Om Dan sagde han:

> Dan er en løveunge,  
> han springer frem fra Bashan.

**23** Om Naftali sagde han:

> Naftali er mættet med nåde,  
> fyldt med Herrens velsignelse.  
> Mod vest og syd skal han erobre land.

**24** Om Asher sagde han:

> Velsignet være Asher blandt sønner,  
> måtte han være elsket af sine brødre  
> og dyppe sin fod i olie.  
>  **25** Måtte dine portslåer være jern og bronze,  
> din livskraft vare, så længe du lever.

>  **26** Der er ingen som Jeshuruns Gud,  
> der rider hen over himlen for at hjælpe dig;  
> i sin højhed bor han i skyerne,  
>  **27** Gud fra ældgammel tid.  
> Men hernede er hans evige arme,  
> han drev fjenden bort foran dig,  
> han sagde: Udryd dem!  
>  **28** Israel kom til at bo i tryghed,  
> for sig selv fik Jakob en bolig  
> i et land med korn og med vin,  
> et land, hvor himlen drypper med dug.  
>  **29** Lykkelig er du, Israel! Hvem er som du?  
> Et folk, som Herren giver sejr,  
> dit hjælpende skjold,  
> din højheds sværd.  
> Dine fjender skal krybe for dig,  
> og du skal træde på ryggen af dem.

### 5 Mos 34

#### Moses’ død

**1** Fra Moabs sletter gik Moses op på Nebobjerget, til Pisgas tinde, over for Jeriko, og Herren lod ham se hele landet: Gilead op til Dan, **2** hele Naftali, Efraims og Manasses land, hele Judas land over til havet i vest, **3** Sydlandet og Jordandalen, dalen ved Jeriko, Palmebyen, ned til Soar. **4** Og Herren sagde til ham: »Det er det land, jeg lovede Abraham, Isak og Jakob, da jeg sagde: Jeg giver det til dine efterkommere. Du har fået det at se, men du kommer ikke derover!« **5** Moses, Herrens tjener, døde dér i Moabs land, efter Herrens afgørelse, **6** og han begravede ham i dalen i Moabs land over for Bet-Peor; men den dag i dag ved ingen, hvor hans grav er. **7** Moses var 120 år, da han døde, hans øjne var ikke blevet svage, hans livskraft ikke svundet. **8** Israelitterne græd over Moses i tredive dage på Moabs sletter; så var sørgetiden for Moses forbi.

**9** Josva, Nuns søn, var fuld af visdoms ånd, for Moses havde lagt sine hænder på ham. Israelitterne lyttede til ham og fulgte de befalinger, Herren havde givet Moses.

**10** Der fremstod ikke senere i Israel nogen profet som Moses, som Herren omgikkes ansigt til ansigt. **11** Tænk blot på de tegn og undere, som Herren satte ham til at udføre i Egypten mod Farao og mod alle hans hoffolk og hele hans land, **12** eller på alt det, hans stærke hånd udrettede, alt det store og frygtindgydende, Moses gjorde for øjnene af hele Israel.
